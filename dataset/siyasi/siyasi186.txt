Kürtçe konuşmaya gözaltı


Diyarbakır Bağımsız milletvekili adayı Fırat, Lice’de seçmenlere Kürtçe konuşma yapınca gözaltına alındı. Fırat’ı 8 saat sonra mahkeme serbest bıraktı

     FARUK BALIKÇI Diyarbakır DHA

     Diyarbakır Bağımsız Milletvekili adayı Abdülmelik Fırat, Lice ilçesinde seçmenlerine yönelik Kürtçe konuştuğu için polis tarafından gözaltına alındı.
     AP ve DYP’den Erzurum milletvekiliği yapan Şeyh Sait’in torunu Fırat, 3 Kasım için Diyarbakır’dan bağımsız milletvekili adayı oldu.
     
     ‘Selam’ dedi ve...
      Aynı zamanda HAK - PAR’ın Genel Başkanlığı’nı da yapan Fırat, dün Lice’deki mitinginde Kürtçe bir konuşma yaptı. Konuşmasına Kürtçe’de "selam" anlamına gelen "sılav" kelimesiyle başlayan Fırat’ın izleyen polisler, Kürtçe konuştuğu gerekçesiyle seçmenlerin yanında gözaltına aldı. 
     Savcılığa sevk edilen Fırat, izinsiz gösteri yaptığı gerekçesiyle tutuklanma talebiyle hakimliğe gönderildi. Nöbetçi Mahkeme Fırat’ı 8 saat sonra tutuksuz yargılanmak üzere serbest bıraktı.
     
     ‘Devam edeceğiz’
     HAK - PAR Genel Başkan Yardımcısı Şeyhmus Demir, Kürtlerin yaşadığı bir yerde Fırat’ın doğal olarak Kürtçe konuştuğunu ancak gözaltına alındığını belirterek şunları söyledi: "AB uyum yasalarında Kürtçe’nin serbestliğinden bahsederken, diğer yandan Kürtçe merhaba diyen adayımız gözaltına alınıyor. Biz her zaman her yerde Kürtçe konuşmaya devam edeceğiz. Bu uygulamayı kınıyoruz. Fırat’ın akibetinden kaygı duyuyoruz."
     
