Clinton bile böyle korunmadı


İsrail Başbakanı’nın 10 saatlik ziyareti için olağanüstü güvenlik önlemleri alındı


     Uyguladığı şiddet yanlısı politikasıyla köktendinci terör örgütlerinin bir numaralı hedefi olan İsrail Başbakanı Ariel Şaron'un toplam on saat süren Ankara ziyareti için olağanüstü güvenlik önlemleri alındı. Sabah özel uçağı ile gelen Şaron'a yaklaşık iki düzine İsrailli koruma eşlik ederken, bir Türk koruma ordusu da konuk Başbakanı gölge gibi izledi. Ancak yakın markajda olanların İsrailli korumalar olduğu gözlendi.
     Havaalanından şehre giden güzergâha belirli aralıklarla polis yerleştirildiği gözlenirken, Şaron'un hangisinde bulunduğu belli olmasın diye İsrail bayrağı çekilmiş üç makam arabası kullanıldı. Şehir içinde de geçeceği güzergâhlarda trafik bir süre durduruldu. Bu durum vatandaşların kornalı tepkisine yol açtı. 
     
     Telefon hatlarını söktüler
     Öte yandan, Şaron'un Türk Musevi toplumu liderleri ile ekonomiden sorumlu Devlet Bakanı Kemal Derviş'i kabul ettiği Sheraton Oteli’nin girişine konulan dedektör kapısı da İsrail'den geldi. Şaron'un geldiği özel uçakla getirilen özel kapının taşınması için özel izin alınarak aprona araba sokuldu. Şaron'un kabullerini yaptığı otele üçüncü bir giriş kapısı açılarak, giriş kapısı, garaj ve bu yeni kapı sayesinde üç alternatif giriş yaratıldı. Otel odasının telefon hatlarını söktüren İsrail ekipleri, halıların bile kaldırılmasını istedi.
     Şaron'un otomobili ise, otelin bar girişine kurulan çadırda muhafaza edildi. Aynı koruma önlemlerinde saat 21.00'de havaalanına giden Şaron'u Ankara Valisi ve Dışişleri Müsteşar Yardımcısı uğurladı.
     
     Şaron nasıl korundu
     1- Yakın markajda iki düzine İsrailli ve bir o kadar da Türk koruması vardı
     2- Özel uçakla geldiği Esenboğa Havaalanı'ndaki Yüksek Şeref Salonu didik didik arandı
     3- Hangisinde olduğu anlaşılmasın diye üç ayrı makam arabası kullanıldı
     4- Aracına iki zırhlı Land Rover, altı motosiklet ve bir helikopter eşlik etti
     5- Sheraton Oteli'nin kapısına İsrail'den getirilen dedektör yerleştirildi
     

Şaron’a İstanbul ve Ankara’da protesto
     M. AKİF ERDEM İstanbul

     Bakırköy'de İsrail'i protesto amacıyla gösteri yapmak isteyen yaklaşık 40 kişi gözaltına alındı. Özgürlük Meydanı'nda toplanan, İsrail aleyhinde sloganlar atıp, İsrail ve ABD karşıtı basın açıklaması yapan grup, güvenlik güçlerince dağılmaları yönünde uyarıldı. Direnen grubu önce çembere alan, daha sonra da müdahale eden çevik kuvvet ekipleri, kenetlenerek karşı koymaya çalışan 40 kişiyi gözlem altına aldı. Ankara’da ise Kızılay’daki protesto eylemleri polisin müdahalesiyle olaysız sona erdi. 
