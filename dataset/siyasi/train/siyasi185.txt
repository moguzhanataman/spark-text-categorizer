Durmuş, liseli gençlerle temel attı


Sağlık Bakanı Osman Durmuş, liseli öğrencilerin Bozkurt işaretleri ve "Devletin başına Devlet gelecek. Bağcılar ovası, Bozkurt yuvası. Milliyetçi Türkiye" sloganları eşliğinde temel attı

     AYTEN GÖRGÜN İstanbul

     Sağlık Bakanı Osman Durmuş’un katıldığı Bağcılar Devlet Hastanesi temel atma töreni, liseli öğrencilerin ülkücü gösterisine sahne oldu. Lise öğrencileri elleriyle Bozkurt işareti yaparak, "Devletin başına Devlet gelecek" diye slogan attı.
     Bakırköy Ruh Sağlığı ve Hastalıkları Eğitim ve Araştırma Hastanesi’nde 2002 - 2003 öğretim yılı açılış törenine katılan Durmuş, programının oy toplama amaçlı olmadığını belirtti. Ancak Durmuş konuşmasını şöyle noktaladı:
     "Seçimin yapılacağı şu sıralarda bakanların mevkiilerinin baki olmadığını bilen bir kişi olarak, eğitim ve öğretim yılının bir açılışı yanında bir veda konuşması gibi değerlendirebilirsiniz. Bu görevi bir beş yıl daha yapma niyet ve azmi içindeyim."
     Ardından Bağcılar Devlet Hastanesi’nin temel atma törenine katılan Durmuş, bunun da bir seçim temeli olmadığını savundu. Durmuş’un konuşması, törene katılan öğrencilerin sloganlarıyla kesildi.
     
     Sloganlar atıldı
     Zeynep Kamil Kız Sağlık Meslek Lisesi, Bakırköy Sağlık Meslek Lisesi öğrencileri Durmuş’a "Türkiye sizinle gurur duyuyor" sloganlarıyla destek verdi. Bağcılar Endüstri Meslek Lisesi’nden gelen bir grup öğrenci ise bozkurt işareti yaparak, "Bağcılar ovası, Bozkurt yuvası", "Milliyetçi Türkiye", "Devletin başına Devlet gelecek" diye bağırırken, küçük bir kız çocuğunun elindeki MHP bayrağı da dikkati çekti.
     Törene öğretmenleriyle birlikte gelen Zeynep Kamil Kız Sağlık Meslek Lisesi ile Bakırköy Sağlık Meslek Lisesi öğrencileri, kendilerini bekleyen araçlara binerek okullarına döndü. Törene yalnız katılan Bağcılar Endüstri Meslek Lisesi öğrencileri ise slogan atarak yürümeyi tercih etti.
