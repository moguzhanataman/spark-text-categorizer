CHP Genel Başkanı Deniz Baykal, dünkü grup toplantısında hükümetin Anayasa değişikliği paketinde kadın - erkek eşitliğine yönelik düzenlemeden geri adım attığını savundu. Zaten varolan eşitlik hükmünün "kadın - erkek eşittir" cümlesiyle tekrarladığını vurgulayan Baykal şöyle konuştu: "Onu bunu kandırmanın bir anlamı var mı? Bu ne bu! Niye oraya sen 'Alevi - Sünni eşittir', diye yazmıyorsun, onu da yaz bari. Malumu ilan edip madde ekliyorlar. Bu sınav sizin iç yüzünüzü ortaya koydu. Hani nerede sizin gerçek ilericiliğiniz?" Anayasa değişikliklerinin, AB'nin siparişleriyle yapılmasını içine sindiremediğini belirten Baykal, "TBMM siparişle çalışan fason üretim yapan bir ticari kuruluş değil, özgür iradesi olan bağımsız bir siyasi organ" dedi.

