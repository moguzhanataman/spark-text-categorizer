İçel Emniyet Müdürlüğü, tapu müdürlüklerinin kullandığı Türk Hava Kurumu (THK) pulları üzerinden 1 trilyonluk yolsuzluk yapıldığını belirledi. 2 yıl önce Mersin’de bir tapu müdürlüğünde göreve başlayan bir memur, Türkiye’de sadece tapu müdürlüklerinde satılan THK pullarının kayıtdışı satıldığını saptadı.Memurun, savcılık ve Genel Müdürlüğü’ne yaptığı başvurunun sonuçsuz kalması üzerine İçel Emniyet Müdürlüğü devreye girdi.
     
     18 kişilik ekip
     Emniyet’in kurduğu 18 kişilik özel ekip, tapu işlemleri yapan ve THK pullarını satan 55 banka şubesi ile 7 belediyenin kayıtlarında son 10 yıldaki tapu işlemlerine ait dosyaları tek tek inceledi ve "Çekirge" operasyonunu planladı. Operasyonda, daha önce Mersin’de görev yapmış, emekli olmuş ve halen görev yapan 11 tapu müdürü ile 4 THK görevlisi gözaltına alındı. Gözaltına alınanlar arasında 18 Nisan seçimlerinde MHP’den 7. sıra milletvekili adayı Mehmet Ayan da bulunuyor.
