Kocam yolsuzluk yapıyor, araştırın! 


Kadınlar, TBMM Yolsuzlukları Araştırma Komisyonu'na eşlerini ihbar etti. Bir kadın, "Parası olmadığı halde kocam 400 milyarlık ev aldı, bunu araştırın" diye mektup yazdı

     SALİHA ÇOLAK Ankara

     TBMM Yolsuzlukları Araştırma Komisyonu'na, milyonlarca dolarlık yolsuzluk dosyaları hakkında yeni bilgi ve belgeler ulaşırken, eşleriyle arası açılan kadınlardan da İSKİ skandalını anımsatan, "Kocamı da araştırın" ihbarı geliyor.
     Komisyon Başkanı Azmi Ateş'in ihbar çağrısına, birçok alanda karşılaştığı yolsuzluk ve usulsüzlüğün yanı sıra, irili ufaklı haksız uygulamaları da içeren ihbar gönderen çok sayıda vatandaş karşılık verdi. Bunlar arasında belediyeler, üniversiteler ile yargıda bir türlü çözülemeyen özel şikâyetler de yer alıyor. Komisyon bu ihbarlar sonucunda bazı üniversiteleri mercek altına aldı.
     Kurum ve kuruluşlardan klasörlerle gelen dosyalar ve çok sayıda ihbar mektubu nedeniyle komisyon rahat çalışabilmek için daha geniş bir salona taşındı.
     Oluşturulan alt komisyonlar da, Özelleştirme İdaresi gibi kritik kuruluşlara giderek, "yerinde" dosya incelemesi yapıyor.
     Komisyona gelen, "Kocamı araştırın" benzeri mektuplarda ise kaynağı bilinmeyen servet ihbarları yapılıyor. İsmi açıklanmayan bir kadın, kocasının 400 milyar liraya ev aldığını, bu parayı normal yollardan kazanmasının imkânsız olduğunu belirtip araştırılmasını istedi.
     Komisyon, vatandaşların güvenini sarsıp bilgi akışının kesilmesine yol açmamak için mektuplara ve gelen ihbarlara ilişkin bilgi vermekten kaçınıyor. Mektuplar, kritik noktalardaki bürokratlar ile önemli dosyalar arasında bağ kurulabilirse, somut sonuçlara ulaşılmasında etkili olacak.
     
