Artık, geceleri de uyanıp not alıyor!


5 aydır yolsuzluk dosyalarıyla yatıp kalkan TBMM Araştırma Komisyonu Başkanı Ateş, gerginliğini yürüyüş ve alışverişlerle atmaya çalışıyor 

     SALİHA ÇOLAK Ankara

     TBMM Yolsuzlukları Araştırma Komisyonu Başkanı Azmi Ateş, yaklaşık beş aydır sabahlara kadar süren çalışmaların stresini bermudayla çıktığı sabah yürüyüşleri ve alışverişlerle attığını söyledi. Milliyet ekibinin eşlik ettiği Ateş, dün Yıldız'daki evinden bermudasıyla yürüyüşe çıkıp marketteki tüm gazeteleri okuduktan sonra sebze meyve alışverişi yaptı, karpuz ve kabak aldıktan sonra torbalarla evinin yolunu tuttu.
     Ateş, eski Başbakan Bülent Ecevit'e Yüce Divan isteminden Hülya Avşar'dan komisyona gelen mesaja, Gülben Ergen hayranlığından tehditlere kadar pek çok konudaki soruları şöyle yanıtladı:
     
Raporlar yolsuzlukları önleme konusunda etkili olacak mı?
     Tespitlerimiz çok ses getirecek. Kılı kırk yararak çalıştık. Milletin gasp edilen imkânlarına ilişkin tespitlerimiz etkili oldu. Bunlar arasında yıllarca muhabbetimiz olan siyasetçiler de var. Hissi olmadan çalıştık.
     
     Kötü yönetim yolsuzluğu yeşertti
Ecevit için soruşturma isterken zorlanmadınız mı?
     İncelediğimiz en önemli olaylardan biri kasım ve şubat krizleriydi. Bu engellenemez miydi diye sorduğumuzda bunun mümkün olmadığı, Türkiye'nin iyi yönetilmemesinden kaynaklandığı bildirildi. Kötü yönetimin, yolsuzlukların yeşermesine imkân verecek bir zemin hazırladığını gördük. Olayın muhataplarının bunun muhasebesini yapması gerekiyor.
     
En çok neyi özlediniz?
     Kitap okumayı çok severim ama rapor okumaktan kitap okuyamadım. Alnımızın akıyla hiçbir tesir altında kalmadan raporu teslim edince kitap okuyabileceğim. Bu iş bittiğinde şöyle oh diyerek oturmayı çok özledim.
     
Eşiniz ve çocuklarınız yakınıyor mu?
     Akşamları eve dönünce hafif şeyler yedikten sonra televizyon karşısında uykuya dalıyorum. Telefon susmuyor, 2 - 3 kez uyanıp notlar alıyorum. Eşim anlayışla karşılıyor.
     
Tehdit aldınız mı?
     Şerafettin Bural, 'Beş uluslararası istihbarat örgütü komisyonu yakından izliyor' dedi. Bir üyemiz, 'Hayati tehlikemiz var mı?' diye sorunca 'Şimdilik yok' yanıtını verdi. Ben de, 'Gülben Ergen'in bir şarkısı var; Herkes kendi kaderini yaşar' dedim. Nimet Çubukçu da, 'Başkan bir de 'arka sokaklarda neler oluyor' diye bir şarkısı var' dedi. Her türlü tedbiri alıp Allah'a teslim olmak gerek.
     
     Avşar da hesap sorulmasını istedi
Aile dostunuz Avşar'dan tepki almadınız mı?
     Rahmetli Prof. Dr. Kaya Çilingiroğlu, özlediğim bir büyüğüm. İstanbul'a ilk geldiğimde bana çok yardımcı oldu. Oğlu Kaya ile de çok özel hukukumuz var. Avşar, "Göz nuru alın teriyle kazandığım paraların kuruşu kuruşuna vergisini veriyorum. Bunların millet için kullanıldığını görmek istiyorum. Çalanlardan hesap sorulmasını istiyorum" diye mesaj gönderdi.
     

