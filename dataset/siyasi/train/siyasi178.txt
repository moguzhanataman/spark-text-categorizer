Yükseköğretim Kurulu (YÖK) Başkanı Prof. Dr. Erdoğan Teziç, üniversitelere yeni düzen çalışmasının sınırlarını çizerken önemli açıklamalar yaptı. Teziç, türban konusunda "hiçbir makamın yargı kararlarının ötesine geçemeyeceğini" vurguladı.
    Teziç başkanlığında dün ilk kez toplanan YÖK Genel Kurulu öncesinde, üyelere, Fransa Cumhurbaşkanı Jacques Chirac'ın 17 Aralık'ta Elysee Sarayı'nda yaptığı "Cumhuriyette Laiklik İlkesi" başlıklı konuşmasının Türkçe metni dağıtıldı. Üyeler, metnin "Türkiye'deki tartışmanın Fransa'daki gelişmelerle paralel görünmesi nedeniyle" dağıtıldığını belirtirken, Teziç, şunları söyledi:
    "Laiklik ve türban konusu şu andaki konumuz değil. Bu konu yargı organlarınca, hatta uluslararası yargılama makamlarınca çözülmüş bir konudur. Bizim, hükümet üyelerinin ve Cumhurbaşkanı'nın, yargı kararlarına uymaktan başka bir sorumluluğumuz yok. Yeni bir kural ihdas edemeyiz, koyamayız. Bu bizim dışımızda çözülmüş bir konudur. Yargı kararları, hukuksal gerçeği ifade eder. Hukuksal doğrular ayrıdır. Doğruya ulaşmak zaman işidir, ama bugünkü gerçek, yargılama organlarının verdiği kararlardadır. Bunun ötesine biz de geçemeyiz, başka makam da geçemez."
    
    YÖK'e anayasal rötuş yok
    Teziç, YÖK'ün yapısını değiştirmeye hazırlanan hükümetin planına uygun bir çalışma yapılmadığının mesajını da verdi. Üniversitelerarası Kurul'un hazırladığı YÖK taslağının, Anayasa'nın 130 ve 131. maddelerini değiştirmeyi zorunlu kılıp kılmadığı sorusu üzerine Teziç, şöyle konuştu:
    "Şu aşamada taslağımızı Anayasa değişikliği gerektirmeyecek bir biçimde hazırlamak zorundayız. Tercihimiz, anayasal ilkelere uygun bir taslak hazırlamak. Hiç kuşkusuz hükümetin kendi siyasi tercihleri de vardır. Onlar da hükümetin siyasi tercihi olur. Sürtüşmeyi istemiyoruz."
    
    Chirac ne demişti?
    Fransa'da, kamusal alanlarda türban, kippa, hac gibi dini sembollerin görünür şekilde taşınmasını, yükseköğrenimde kararın özerk üniversitelere bırakılmasını isteyen Cihirac, laiklik konusunda halka seslenirken özetle şöyle demişti:
    "Laiklik, geleneklerimizin bir parçasıdır. Cumhuriyetçi kimliğimizin merkezinde yer almaktadır. Bugün artık laikliği yeniden tanımlamak ya da sınırlarını değiştirmek söz konusu değildir. Laikliği, oluşturduğumuz dengelere ve Cumhuriyetin değerlerine sadık kalarak yaşatmamız gerekmektedir. Cumhuriyetimiz iki yüzyılı aşkın bir süredir kendini inşa etmekte ve yenilemektedir. Bunu yaparken de, özel çıkarlar, kadın ve erkek eşitliği, fırsat hak ve ödevlerin eşitliği, şartları ve kökenleri ne olursa olsun tüm Fransız vatandaşları arasındaki kardeşlik hakkındaki kanunun üstünlüğü ile garanti altına alınan özgürlük ilkesine dayanmaktadır."
    
    
    
