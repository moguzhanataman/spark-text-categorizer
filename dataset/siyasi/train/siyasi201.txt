YSK ‘bekleyelim’ dedi Erdoğan’a gün doğdu


Siirt’te seçim için Anayasa ve yasa değişiklikleri beklenecek ve seçim 9 Mart 2003’te yapılacak 

     GÖKÇER TAHİNCİOĞLU Ankara

     Siirt’te yenilenecek seçimin esaslarını belirleyen YSK, AKP lideri Erdoğan’ın aday olabileceğini kesinleştirirken, seçim takviminin, Anayasa ve yasa değişiklikleri yapıldıktan sonra belirlenmesini kararlaştırdı. Böylece, seçim takvimi açıklanmadan önce milletvekili seçilme yeterliliğini kazanma şansı tanınan Erdoğan’ın önünde yasa değişikliklerinin bu seçimde uygulanıp uygulanmayacağı sorunu dışında engel kalmadı. Bu engel aşılırsa, Siirt seçimi de 9 Mart 2003’te yapılacak. 
     YSK, dün yaptığı toplantıda, Siirt’teki seçime yönelik hazırlanacak seçim takviminde 9 Aralık tarihinin takvimin başlangıç günü kabul edilmesine, seçime 3 Kasım seçimine katılan 18 partiden isteyenlerle, 3 Kasım’da aday olan bağımsızların katılabileceğine, 3 Kasım’daki seçmen kütükleri ve oy pusulalarının seçimde kullanılmasına ancak aday veya partilerde değişiklik yapılırsa yeni oy pusulası basılmasına karar verdi. Karara göre, siyasi partiler, aday listelerinde istifa veya ölüm sebebiyle boşalacak yere milletvekili adayı da gösterebilecek. 
     
     Siirt’ten aday olabilecek
     Böylece Erdoğan, AKP birinci sıra adayı Mervan Gül’ün istifasıyla Siirt’ten aday olabilecek, ancak YSK, Erdoğan’ın adaylık durumunu yeniden değerlendirecek. Fadıl Akgündüz de Siirt’te yeniden aday olacak.
     Kurul, dün seçim takvimin belirlenmesi için Anayasa, Siyasi Partiler Yasası ve Milletvekili Seçimi Kanunu’nda yapılacak değişikliklerin beklenmesine de karar verdi.
     
