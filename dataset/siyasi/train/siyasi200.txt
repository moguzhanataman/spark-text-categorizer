AKP Genel Başkanı Tayyip Erdoğan’a milletvekilliği, ardından da Başbakanlık yolunu açan Anayasa değişikliği dün Anayasa Komisyonu’nda ve Genel Kurul’da kabul edildi. CHP’nin Erdoğan’ın yolunu tıkayacak girişimi sonuçsuz kaldı. Referandum aralığının üzerinde oy alan paket son kez 13 Aralık’ta oylanacak.
     CHP, Erdoğan’ın milletvekili olmasını engelleyen TCK 312. maddenin 2. fıkrasındaki suçları Anayasa’nın 76. maddesine taşımak istedi, ancak bununla birlikte, işkence suçlarından hüküm giyenlere vekillik yolunu kapayan önergesi de reddedildi.
     76. maddedeki "ideolojik ve anarşik eylemler" yerine "terör eylemleri" ifadesi konularak Erdoğan’ın yolu açılırken, "yüzkızartıcı suçlardan affa uğrayanlara vekillik yolunu açan" hüküm CHP’nin isteği üzerine kaldırıldı. Sık ara seçime kapı açan hükümler CHP’nin isteği üzerine çıkarıldı, 78. maddeyle, "bir ilin ya da seçim çevresinin tüm üyeliklerinin boşalması halinde 90 gün içinde ara seçim yapılması" sağlandı. Bu durumda yapılacak seçim, bir yıl içindeki diğer seçilme birleştirilmeyecek. Bir yıl içinde yapılacak yasa değişikliklerinin o seçimlerde uygulanmasını engelleyen 67. madde de önümüzdeki ilk ara seçimde uygulanmayacak.
     
