DSP İstanbul İl Başkanı Soydal Sılay ve partililer, genel başkanlığa aday olmayacağını açıklayan Ecevit için hazırladıkları bağlılık andını okuyup, "İlk kurultayımızda sizi yine genel başkanımız olarak başımızda görmek istiyoruz" dediler.
    DSP İstanbul İl Başkanlığı'nda basın toplantısı düzenleyen Sılay, liderlerinin verdiği kararlara hep saygı duyduklarını kaydetti. Sılay, "ancak bu kararı kabul etme, kabullenme gibi bir durumda olmadıklarını" dile getirerek, "Ulusal sol anlayışımızla ve bizi yetiştirdikleri demokratik sol kültür birikimimizle, bizleri bağışlasınlar, örgüt olarak talep etme hakkımızı kullanacağız" dedi. İstanbul il örgütü olarak yapılan ilçe başkanları toplantısında "bağlılık andını" kaleme aldıklarını ifade eden Sılay, İstanbul il örgütünün 6 Aralık'ta genel merkez binası önünde bu andı Bülent ve Rahşan Ecevit'e sunacaklarını bildirdi. Sılay, Ecevit'e "Bilge kişiliğinizden yararlanalım. Meydanı komploculara, sivil darbecilere ve ihanetçilere bırakmayın" çağrısı yaptı. Basın toplantısında, Sılay ile bazı partililerin ağladıkları görüldü. 
    
    
