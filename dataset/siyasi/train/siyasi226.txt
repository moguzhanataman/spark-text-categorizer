Türk Tabipleri Birliği (TTB), AKP hükümetinin yürüttüğü sağlık politikalarına karşı 5 Kasım'da "g(ö)revdeyiz" sloganıyla yaptıkları uyarı eylemini, 24 Aralık'ta yineleme kararı aldı. TTB Merkez Konseyi İkinci Başkanı Metin Bakkalcı, "Sağlıktaki tahribatın sonlandırılmasını talep ediyoruz. Sabır taşı çatlamıştır. Sonuç alıncaya kadar eylemlerimizi sürdüreceğiz" dedi. TTB Merkez Konseyi Başkanı Füsun Sayek ve Bakkalcı, 24 Aralık'ta hekimlere yeniden "iş bırakma" çağrısı yaptı. Ülke genelinde hekimler olarak işyerlerinde olacaklarını ama 5 Kasım'da olduğu gibi acil kapsam dışındaki sağlık hizmetlerini vermeyeceklerini belirten Bakkalcı, şöyle konuştu: "Hükümeti, 5 Kasım'da sabır taşı çatlamadan uyarmayı amaçladık. Talebimizi, 'nitelikli hizmet, insanca yaşam' olarak özetledik. Biz hekimlik mesleğimizi gerektiği gibi yapmak istiyoruz. Başbakan'dan 6 Kasım'da görüşme talep etmemize rağmen bugüne kadar herhangi bir yanıt verilmemiştir."
    
