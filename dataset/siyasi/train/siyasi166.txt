Erdoğan gitti, geldi...


Ankara DGM Savcısı’nın tutuklanmasını istediği AKP liderini hâkim bıraktı. Erdoğan, ifadesinde "Değiştim" dedi 

     AKP lideri Recep Tayyip Erdoğan, 1992’de Rize’de yaptığı ve orduyu ağır ithamlarla suçlayan konuşması nedeniyle dün Ankara DGM’de üç saat ifade verdi. Erdoğan savcıya, "değiştim" derken, DGM koridorları bir süre AKP’nin toplantı salonuna dönüştü. 
     
     Tutuklama talebi 
     Erdoğan, saat 16.10’da Ankara DGM’ye gelerek DGM Savcısı Nuh Mete Yüksel’e ifade vermeye başladı. Savcılık sorgusunun tamamlanmasının ardından Erdoğan’ın serbest bırakılması beklenirken Yüksel sürpriz bir kararla, Erdoğan’ın, TCK’nın 146/2. maddesinde tanımlanan "anayasal düzeni değiştirmeye eylemli kalkışmak" suçuna göre tutuklanmasını istedi. Yüksel’in sorguda, Erdoğan’a iki ayrı konuşma kasedini de sorduğu ve AKP lideri Tayyip Erdoğan’ın "bilmiyorum" dediği öğrenildi. 
     
     Orduya övgü
     Alınan bilgiye göre Erdoğan, savcılık ve yedek hâkimlikte verdiği ifadede, Rize konuşmasını inkâr etmedi, ancak tamamen de sahiplenmedi. Sözlerin kendisine ait olduğunu söyleyen Erdoğan, "Bunlar o günün koşulları altında söylenmiş sözlerdir. Şimdi doğru olduğunu iddia etmiyorum. Ben de değiştim" dedi. Erdoğan’ın ifadesinde kurtuluş savaşından övgüyle bahsettiği, "Türk milleti ordusuyla, halkıyla bu devleti kurmuştur" dediği öğrenildi.
     Erdoğan’ın yedek hâkimliğe sevkinden önce birçok AKP’li DGM’ye geldi. Bu sırada Erdoğan, Yüksel’den "Kurmaylarımla görüşebilir miyim?" diye izin istedi. Yüksel’in izni üzerine Erdoğan, durum değerlendirmesi yaptı. Daha sonra DGM yedek hâkimi Ramazan Aksan’ın yaklaşık bir buçuk saat sorguladığı Tayyip Erdoğan, tutuksuz yargılanmak üzere serbest bırakıldı.
     
     Savcı itiraz edecek
     Erdoğan’ı sorgulayan Yüksel, yedek hâkimliğin serbest bırakma kararına itiraz edeceğini söyledi. Savcılığın bu itirazını 2 No’lu DGM karara bağlayacak.
     

"Vatandaşlık görevimi yaptım"
     ÜMİT BEKTAŞ

     AKP Genel Başkanı Recep Tayyip Erdoğan, yaklaşık 3 saatlik ifade ve yargı maratonunun ardından DGM’den çıktı. Çevresi partililer tarafından sarılan Erdoğan, çıkışta, "Tek cümlenin altını çiziyorum; sadece vatandaşlık görevimi yaptım" dedi. Erdoğan, daha sonra gittiği parti genel merkezinde alkışlarla karşılandı. Burada ifade verirken neler hissettiğinin sorulması üzerine Endoğan, şu yanıtı verdi: "Herhangi bir şey hissetmedim. Gayet rahattım."
     
     Partiden ayrıldı bir tane, DGM’ye vardı üç tane...

Kaset şoku
     Ankara DGM Savcısı Nuh Mete Yüksel’e ifade vermeye giden AKP Lideri Recep Tayyip Erdoğan, DGM’de iki ayrı kaset şoku daha yaşadı.
     Partili arkadaşlarına sık sık, "Başka kasetler de çıkabilir, hazırlıklı olun" mesajı veren Erdoğan, ifade verdikten sonra Yüksel’in kendisine iki ayrı kaset daha gösterdiği ve bu konuşmaları sorduğu öğrenildi. Alınan bilgiye göre Yüksel, AKP lideri Erdoğan’a, 1994’te Ümraniye’de yaptığı konuşmanın içeriğine ilişkin sorular yöneltti. Erdoğan, beklemediği bu gelişmenin şokunu yaşarken Yüksel, gösterdiği ikinci kasetteki konuşma dökümlerini de okuttu. 
     
     Almanya’daki konuşması
     Erdoğan’ın yeni çıkan ve siyasi yasaklı Erbakan’ın 1994’te Bingöl’de yaptığı konuşmayı andıran konuşması şöyle: "İşte bak şu anda Türkiye’yi paramparça ettiler. Neden sen yıllarca "ne mutlu Türkiye diyene" dersen, kaidedir etki tepkiyi doğurur. Öbürü de ne diyecek "ne mutlu kürdüm" diyene diyecektir. Bak İstanbul’da çok enteresan bu yarışmada şu anda "Ne mutlu Kürdüm diyene" diyenler, 1.48 oy aldı. "Ne mutlu Türküm diyene" diyenler 1.37 oy aldı. Ama "Ne mutlu Müslümanım diyene" diyenler yüzde 28 oy aldı. 
     
     Ümraniye konuşması
     Erdoğan’ın, kapatılan RP’nin Ümraniye İlçe Teşkilatı’nın 1994’te açılışında yaptığı öne sürülen konuşmasının özeti ise şöyle: "Hem laik, hem Müslüman olunmaz. İkisi bir arada ters mıknatıslanma yapar. Laiklik tabi elden gidecek. ‘Egemenlik kayıtsız şartsız milletindir’, koskoca yalan. Egemenlik Allah’ındır. Hala terör Cudi dağlarında aranıyor. Terör Meclis’te yahu. Bu Ordu iddia ediyorumki Refahçı. Doğumhanelerde sadece kadın doktorlar çalışacak. Yavrularımazı türbanlılar yetiştirecek. ‘Ne mutlu Türk’üm diyerek milleti bir arada tutamazsınız. Anayasa’yı sarhoşlar hazırladı"
     
