Sezer'e yetki törpüsü


Ankara kulislerinde AKP Hükümeti'nin, Sezer'in yetkilerini tırpanlamaya hazırlandığı konuşuluyor. Hedeflerden biri referandum yetkisini almak...

     Ankara'da bunlar konuşuluyor
Ayhan Aydemir

     AKP kulislerinde anlatılanlara göre, Anayasa değişikliği için Adalet Bakanlığı ile partinin hukukçuları birlikte çalışıyor. AB'nin eleştiri konusu yaptığı DGM'lerin kaldırılması, YÖK'ün yeniden düzenlenmesi, çoğu atamaları geri gönderen Cumhurbaşkanı Ahmet Necdet Sezer'in bazı yetkilerinin kısıtlanması da bu çerçevede gündeme getirildi.
     
     CHP İLE UZLAŞMA 
     Çalışmalarda Anayasa'nın Cumhurbaşkanı'nın onayını aradığı bürokrat atamalarında hükümetin isteği doğrultusunda değişikliğe gidilmesi düşünülürken, yine yargı ve YÖK gibi organlara üye atamalarında Cumhurbaşkanı'na verilen kontenjanların azaltılması tartışılıyor. Yine bu yöndeki çalışmalarda Meclis'te 367 oy çoğunluğuyla kabul edilen Anayasa değişikliklerinde de Cumhurbaşkanı'na "refaranduma götürme" yetkisi veren hükmün kaldırılması gündemde bulunuyor. 
     AKP'liler fikirlerini hayata geçirmek için CHP ile uzlaşma sağlanmayı hedefliyor. Bu çerçevede milletvekeli dokunulmazlığını düzenleyen 83. maddeninin değiştirilmesi gündeme gelecek. 
     
     DOKUNULMAZLIK ŞARTI
     Böylece Meclis'teki Anayasa değişikliği çalışmalarına katılma ve Uzlaşma Komisyonu'na üye vermede dokunulmazlık şartını öne süren CHP'nin desteği aranacak.
     

Amerika yol kapattı, parası bizden çıktı
     ABD'nin Ankara'daki Büyükelçiliği özellikle 11 Eylül sonrasında bina çevresindeki güvenliğini artırdı. Önce bahçe etrafına milyarlar döküldü ve kalın demir korkuluklar ile onları perdeleyen kalın saçlarla örüldü. Buraya kadar alınan önlemler normaldi. Irak Savaşı sonrası elçiliğin bulunduğu Paris Caddesi sakinleri bir sabah uyandıklarında cadde üzerindeki inşaatları görünce gözlerine inanamadılar.
     
     ELÇİLİK DIŞINDA DİYE...
     Elçilik, bu kez de yola çift taraflı kontrollü geçiş sağlayan, açılıp kapanan iki adet bariyer koymuştu. Başında da elçiliğin korumaları duruyordu. Gerek Paris Caddesi'nde oturan gerekse bu yolu kullanan vatandaşlar, yolun ABD kontrolünde olmasına tepki gösteriyorlar. Bir de işin maddi yönü bulunuyor. ABD elçiliği yetkilileri bu konuya yanıt vermiyor ama anlatılanlara göre, yola konulan açılır kapanır bariyerler ABD'den getirilmiş. Fiyatının 30 bin dolar olduğu belirtiliyor. Bu paranın da bariyerlerin elçilik dışında olması sebebiyle Türk makamlarından alındığı söyleniyor.
     

CHP, Melih Gökçek'e rakip arıyor
     Başkent cadde ve sokaklarında bugünlerde hummalı bir çalışma var. Kentin adeta çehresi değişiyor. Şehir güzelleşiyor. Bunda Büyükşehir Belediyesi'nin rolü oldukça büyük. Kulislerdeki bilgilere göre, yerel seçimlere bir yıla yakın bir süre kalmasına rağmen böyle hummalı bir çalışmanın ortaya çıkması seçimin öne çekilebileceği şeklinde değerlendiriliyor. Aynı çalışmaların diğer büyük kentlerde de olduğu söyleniyor. AKP iktidarının da seçimi öne çekme gibi bir düşüncesinin olduğu konuşuluyor.
     
     UZAN ONUN PEŞİNDE
     Gelelim kulislerdeki söylentilere... CHP, yerel özellikle üç büyük kent için henüz aday bulamadı. Başkenti Murat Karayalçın'dan sonra Melih Gökçek'e kaptıran ve bir daha geri alamayan CHP'de yine Gökçek endişesi var. CHP kurmayları, Gökçek'in AKP ile anlaşıp bu partiden aday olması halinde CHP'nin zora gireceğini düşünüyor. Bu yüzden de güçlü aday arayışını sürdürüyor. Yerel seçime ciddi olarak asılan Genç Parti'nin lideri Cem Uzan'ın da İstanbul'da Ali Müfit Gürtuna, Ankara'da Gökçek ve Karayalçın, İzmir'de de Ahmet Priştina'nın peşinde olduğu söyleniyor. 
     

Yastık altı dolarlar uçtu
     Ecevit Hükümeti'nin Müsteşar Yardımcısı Selçuk Polat bugün müşavir kadrosunda. O dönemde Türkiye'nin içinde bulunduğu ekonomik krizin atlatılması için yastık altındaki serveti dışarıya çekmeye çalışan iktidarın müsteşarı kendisi yastık altındaki dolarları dışarı çıkarmamış. O, hala birikimi olan 40 bin doları yastık altında tutarken geçtiğimiz günlerde o meblağ buhar olup uçtu. Çünkü Polat'ın Çankaya Çevre Sokak'taki evine hırsız girdi. Evdeki çelik kasada bulunan 40 bin doları alıp kaçan hırsız, Polat'ı zor durumda bıraktı. 
     

'Rezalet' deyip, pencereleri kırdı!..
     Bingöl depreminin ardından İçişleri Bakanı Abdülkadir Aksu, "Binalar yıkıldığında müteahhitlerin üzerine gidiliyor. Bu yeterli değil, bence yasa koyup, o binaya ilk izni veren kontrolörü cezalandırmak lazım" diye bir fikir ortaya attı, hükümet de bu fikri benimsedi. Aslında Aksu'nun bu konudaki duyarlılığı yıllar öncesine uzanıyor. 
     Doğanhisar Kaymakamı iken bir okul binasının inşaatını denetlemeye gidiyor. Müteahhit olmaya gerek yok... Aksu, binanın eksik malzeme ile yapıldığını görüyor. Pencere çerçeveleri, dokununca elinde kalıyor, Aksu da çileden çıkıyor. Ve bütün pencereleri çıldırmış gibi yerlere vurup kırıyor. Etrafındakiler genç kaymakamı zor zaptediyor.
     
