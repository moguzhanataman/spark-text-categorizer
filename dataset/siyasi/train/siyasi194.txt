Onurumuzla oynatmayız’


Washington’dan Avrupalı liderleri seslenen AKP lideri: "Bizi almasanız da Kopenhag kriterleri Ankara kriterleri olacak" 

     AKP lideri Recep Tayyip Erdoğan, AB’nin Kopenhag Zirvesi öncesinde Türkiye’ye müzakere tarihi verilmesi yönündeki kampanyasını dün de Amerikan başkentinden sürdürdü. Erdoğan, "askerleri NATO için ölmeyi göze alan Türkiye’nin AB’den dışlanmasının kabul edilemeyeceğini" vurguladı.
     Erdoğan, Stratejik ve Uluslararası Etütler Merkezi’nde (CSIS) yaptığı konuşmada şu mesajları verdi:
     
     Rönesansa davet
     "Türkiye, Müslüman kimliği ile çağdaş değerler arasında bir senteze dayanan siyasi ‘Magna Carta’sını daha ileri noktaya götürmek istiyor. Ziyaretlerimle sadece AB üyeliği talebinde bulunmakla kalmadım, aynı zamanda tüm dünyayı yeni rönesansa davet ettim. Uygarlığın fay hattı büyük ölçüde Türkiye’den geçmektedir. Türkiye Avrupa’nın siyasi, ekonomik ve askeri kurumlarıyla tam anlamıyla bütünleştiğinde tüm dünyaya Doğu ile Batı’nın, Hıristiyanlık ile İslam’ın birbiriyle kucaklaşabileceğini gösterecektir."
     
     Ölüme giderken iyi
     "Avrupa’nın demokrasi mücadelesinde hayatlarını bu uğurda feda eden Türk askerleri, eşsiz bir yer tutmaktadır. Dün bu değerler uğruna NATO içinde beraber ölmeyi göze aldığımız ulusların, bugün AB çerçevesinde beraber yaşama projesinde Türkiye’yi uzak tutmaya çalışmaları asla kabul edilemez."
     
     Ankara kriterleri
     "40 yıldır Türkiye, AB kapısında müracaatta. 5 yıl, 10 yıl önce başvuruda bulunan ülkelerin kabulü söz konusu. Türkiye’ye tarih verilmemesini samimi bulmuyorum. AB’ye girişimiz daha da uzarsa biz de başımızın çaresine bakarız. AB’ye girmemek dünyanın sonu değil. Onurumuzla fazla oynanmasına tahammülümüz yok. AB bizi alsa da, almasa da, Kopenhag kriterleri Ankara kriterleri olacak."
     
     Avrupa için İslam riski
     "Türkiye alınmazsa, hem İslam dünyasında, hem de AB’de yaşayan binlerce Müslüman arasındaki dışlanmışlık duygusu pekişecek. Bu gelişme her şeyden önce AB ülkeleri için bir iç sorun ve risk oluşturacaktır. Batı, İslam dünyası için bir Hıristiyan kulübü olacaktır. Batı da, İslam dünyasını kimi katı din adamlarının perspektifinden tanımaya mahkûm olacaktır." 
     
     Kıbrıs uyarısı
     "Türkiye’ye 12 Aralık’ta müzakere tarihi verilmesi Kıbrıs konusundaki adımları hızlandırır. Tarih verilmemesi durumunda Kıbrıs’ta yeterli adımların atılması konusunda ciddi engeller ve sıkıntılar belirecektir."
     
     Saddam inat ederse
     "Saddam yönetiminin uluslararası toplumun kararına riayet etmemesi durumunda gerekli tepki gösterilecektir. Saddam yönetimi dünya barışı için tehdit olan oluşumları himaye etmeye devam ederse, Türkiye, son BM kararının uygulanması için gerekli desteği verecektir."
     

Pentagon’da Irak brifingi
     Tayyip Erdoğan’ın görüşmelerinin özellikle Pentagon ayağı ve Başkan Yardımcısı Cheney’le buluşma, Irak ağırlıklı geçti. AKP lideri, Pentagon’da kendisine verilen brifingde, Irak’ın kitle imha silahları konusunda ABD’nin elinde bulunan, ancak tam olarak açıklanmayan delillerin aktarılmadığını vurguladı, "Irak meselesinde, masada ağırlıklık olarak barış vardı" diyen Erdoğan, Irak konusunda yaptıkları görüşmeleri Başbakan Gül’e aktaracağını ve bu konuda müzakerlerin devam edeceğini söyledi. Bush yönetimi, AKP liderinin, Irak’ın bu haliyle bölgesi için tehdit oluşturduğu ve silahsızlandırılması gerektiği yönündeki açıklamalarından memnun kaldı. Ancak, görüşmelerde, olası harekat halinde Türkiye topraklarının Amerikan kara birliklerine kullandırılması konusunda, AKP liderinin bir taahhüde girmediği öğrenildi.
     ABD’nin, olası harekat halinde Türkiye’nin ekonomik zararlarının karşılanması konusunda destek sözü verdiği görüşmelerde, Türk tarafı, 38 milyar dolarlık bir toplam zarar bilançosu ortaya koydu. Erdoğan, ABD’nin bunun karşılığında ne kadarlık bir mali yardıma yanaştığı şeklindeki bir soru üzerine, "Biz ABD’den borç istemeye gelmedik. Bize para vermeyin dedik. İhracatçılarımıza iş yapma imkanı sağlamalarını istedik" demekle yetindi.
     

Askerin muhatabı Gül
     Irak konusunda Başkan Bush ve diğer ABD’li yetkililerin kendisinden nasıl isteklerde bulunacaklarını görmeyi beklediğini söyleyen Erdoğan bir soru üzerine, "Yapacakları baskının kilosunu bilmiyorum, özelliklerini bilmiyorum, dinlemem, görmem lazım" diye konuştu. Soru üzerine Irak konusunda AKP ile silahlı kuvvetler arasında görüş ayrılığı bulunmadığını belirten Erdoğan, "Ben, Genelkurmay’la muhatap olmak durumunda değilim. Başbakan muhatap olur, ben de bilgi alırım. Görüşlerimiz arasında bir ayrım söz konusu değildir" dedi. Başbakan Abdullah Gül’ün İsrail’e gitmesini teşvik edip etmeyeceği sorusu üzerine de, Erdoğan, gülümseyerek, "Sayın Başbakanı ben idare etmiyorum. Kendi kendini idare ediyor" dedi.
     

Wolfowitz’den jest 
     Erdoğan ile geçen hafta Ankara’da bir akşam yemeğinde buluşan ve kendisine Başkan Bush’un davetini ileten ABD Savunma Bakan Yardımcısı Paul Wolfowitz, AKP liderinin Washington’da "el üstünde tutulmasının" baş mimarı sayılıyor. Wolfowitz, dün Erdoğan ile Pentagon’da iki saatlik görüşmesi öncesinde, pazartesi akşamı, AKP liderinin CSIS’teki konuşmasının son bölümünü gelip dinleyerek jest yaptı. Konuşmanın ardından, Erdoğan ve Wolfowitz kısa bir süre özel olarak görüştüler. Wolfowitz, gazetecilerin Pentagon’da neden uzun bir toplantı öngörüldüğünü sorması üzerine, "Konuşacak çok şeyimiz var" dedi. CSIS’te 1 saat 15 dakika süreyle, bu tür ortamlarda alışılmadık denli yüksek bir sesle ve tempolu bir konuşma yapan Erdoğan, "reformcu" mesajlarıyla ABD’li dinleyicilerin takdirini topladı. Ancak Türk dış politikasından geniş biçimde söz eden Erdoğan’ın İsrail’e hiç değinmemesi dikkat çekti ve kendisine bu konuda sorular yöneltildi. 
     
     
     
