Talabani korktu, geziyi iptal etti


Asker krizini inceleyen Türkiye - ABD Komisyonu'nda, istihbaratın Talabani'nin grubunca verildiği gündeme gelince, Celal Talabani Ankara ziyaretinden vazgeçti

     NAMIK DURUKAN Ankara

     Kürdistan Yurtseverler Birliği (KYB) lideri Celal Talabani, Süleymaniye'de 11 Türk askerinin ABD askerlerince gözaltına alınmasını araştıran komisyonda, olaya ilişkin istihbaratın kendi grubunca verildiği yönündeki saptamalar üzerine Ankara ziyaretini iptal etti. Talabani'ye üst düzey randevu verilmediği iddia edilirken, KYB iptale gerekçe olarak "aleyhte oluşan hava"yı gösterdi.
     Talabani'nin bu hafta yapacağı Ankara ziyareti önce pazartesiye ertelendi, Dışişleri Bakanlığı ve KYB yetkilileri de gezinin programı üzerinde çalışmalara başladı. Ancak Türk ve ABD'li yetkililerce oluşturularak Süleymaniye baskınını inceleyen komisyon görüşmelerinde, Kerkük Valisi'ne suikast yapılacağı yönündeki istihbaratın KYB tarafından verildiği gündeme geldi. Bu gelişme üzerine de Talabani, kritik Ankara ziyaretini iptal etti.
     Dışişleri Bakanlığı ve Genelkurmay Başkanlığı'nın Talabani'ye üst düzey randevu vermediği iddia edilirken, KYB Ankara Temsilcisi Bahruz Galali, "Dışişleri Bakanı Abdullah Gül'den bile randevu almıştık. İddialar doğru değil. Asıl iptal gerekçesi, Türk basınında aleyhimize oluşan hava" dedi.
     İptal kararından önce Dışişleri Bakanlığı'ndaki görüşmelerde güvenlik endişelerini dile getiren KYB, Ankara'dan koruma önlemlerinin yüksek seviyeye çıkarılması talebinde bulundu.
     Baskınla ilgili istihbaratı ABD'lilere verdiği ileri sürülen Talabani'nin oğlu Lahor Talabani de Milliyet'in sorularını yanıtlarken iddiaların doğru olmadığını söyledi. Lahor Talabani, "Baskını duyunca ABD karargâhına gittim, komutanlara 'Böyle operasyon yapmayın, Türkiye'yle ilişkilerimize zarar verirsiniz' dedim. Ama karargâha gitmem, Türk medyasına farklı yansıdı" diye konuştu.
     

