Türk bayrağı tahrik etti!


Konya Yunak’ta DEHAP konvoyuna Türk bayrağı gösteren astsubayı partililer dövdü. 7 kişi aranıyor

     MEHMET BÜYÜKARI Konya 

     Konya’da parti binası ve seçim bürosu açılışları yapan DEHAP’lıların konvoyuna Yunak ilçesinde Türk bayrağı gösteren Astsubay Coşkun Bulut, partililerce dövüldü. Kaçan 7 kişi aranıyor.
     Yunak İlçe Jandarma Bölük Komutanlığı’nda görevli Astsubay Coşkun Bulut, iddiaya göre Akşehir Caddesi’ndeki DEHAP seçim bürosu önünde konvoy hazırlığı yapan partilileri görünce, Türk bayrağını gösterip arabalarında ve konuşma alanlarında neden bayrak bulundurmadıklarını sordu. Kavga sonucu Bulut hastanelik oldu. Bulut’un hayati tehlikesinin bulunmadığı belirtilirken, kavgaya karışan Abdullah Şenol, Mustafa Karakoç, Mehmet Sapmaz ve Ali Ertop ile soyadı belirlenemeyen Halil, Özgür ve Barış adlı kişiler aranıyor. 
     
     DEHAP’lılar suçladı
     DEHAP milletvekili adayı Mehmet Bozdağ, olayın provokasyon olduğunu belirterek, "Açılışta, bir kişi tabancasını otomobilin üzerine koydu. Bize Türk bayrağını sallayarak, ‘Def olun gidin pis Kürtler. Bayrağımızı indirmeyeceğiz’ diye bağırmaya başladı. Astsubay hakkında suç duyurusunda bulunacağız." 
     
