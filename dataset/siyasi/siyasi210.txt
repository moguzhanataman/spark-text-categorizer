Başbakan Recep Tayyip Erdoğan, Süleymaniye baskınını "yakışıksız ve çirkin" olarak nitelerken, hükümetin tutumunu "tavizsiz gerçekçilik ve kararlılık" sözleriyle özetledi. Ulusa Sesleniş programında, 11 Türk askerinin gözaltına alınmasının ardından Türkiye ve TSK'nın vakar ve haysiyetine yakışacak bütün adımları attıklarını kaydeden Erdoğan, "Bu süreçte yapılması gereken neyse yapılmış, söylenmesi gereken neyse muhatabına söylenmiştir" dedi. Başbakan Yardımcısı Abdullah Gül ve Genelkurmay Başkanı Hilmi Özkök'ün tam bir koordinasyon içinde olaya müdahale ettiklerini belirten Erdoğan, muhalefetin eleştirilerine karşı şunları söyledi: "Bu olayda Türk devleti kendi derin tarihi tecrübelerinin ve devlet geleneğinin gerektirdiği adımları atmakta tereddüt etmemiştir. Bu tutumunu sürdürmekte de kararlıdır." 
     
