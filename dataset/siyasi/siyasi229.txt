Adana'da 'su rüşveti'

    
Ankara Altındağ Belediyesi 3 bine yakın tapu dağıtırken, Adana'da Büyükşehir Belediyesi de 130 bin abonenin su borçlarının faizlerini sildi

        ADANA DHA

    
    Yerel seçimlere 10 gün kala yurdun dört yanından seçim yatırımı haberleri yağıyor. Ankara Altındağ Belediyesi "beş yıllık çalışma sonucu" diyerek seçim arifesinde 2 bin 800 tapu dağıtırken, Adana Büyükşehir Belediyesi de "seçim yatırımları kervanı"na su borçları affıyla katıldı. 
    AKP'den aday olan Aytaç Durak yönetimindeki Büyükşehir Belediyesi, ödemelerini zamanında yapmayan 130 bin kadar su abonesinin 8 trilyon lirayı aşkın faiz borcunu affetti, ana para ödemelerini de beş taksite böldü.
    
    AKP'li de kurtuldu
    Adana'da 8 trilyon liradan fazla kamu alacağının bir kalemde silinmesi "seçim öncesi oy avcılığı" olarak nitelendirildi. Adana Su ve Kanalizasyon İdaresi (ASKİ) Genel Müdürü Bayram Merdan, affın kaçak kullanımları kapsamadığını, tahakkuk eden faturaların gecikme faizlerine uygulandığını söyledi.
    Uzun süredir plastik fabrikasında kaçak su kullandığı iddia edilen AKP Yüreğir İlçe Başkanı Bilal Nadir Gök'ün borcu da, belediyenin affıyla 4 milyar 104 milyon 800 bin liradan 2 milyar 171 milyon 500 bin liraya indi.
    
    CHP'li üyeden eleştiri
    ASKİ Genel Kurulu'nda söz alan CHP'li Meclis üyesi Murat Filazi, 1988'den beri 10 yıl süreyle şebekeden 63 inç çapında harici hat çekip kaçak su kullandığı ileri sürülen Gök'ün borcunun yüzlerce milyar liraya ulaştığını, Durak'ın kendisini kurtarmak için seçim öncesinde böyle bir affı gündeme getirdiğini savundu. 
    Merdan ise, Gök'ün sahibi olduğu fabrikadaki kaçak su kullanımıyla ilgili Sofulu Belediyesi'nin dava açtığını, ASKİ'nin de müdahil olduğunu açıkladı.
    
    Zabıtlar "komplo"ymuş
    AKP'li Gök, fabrikanın babası Cumali Gök'e ait olduğunu ve 1998'de kiraya verildiğini söylerken, kaçak su kullanımıyla ilgili tutulan zabıtların "siyasi komplo" olduğunu savundu. Gök, ASKİ ve Sofulu Belediyesi'nin 30 Mayıs 2003'teki AKP ilçe kongresinden bir gün önce kendisini yıpratmak için zabıt tuttuğunu, sorumlular hakkında mahkemede dava açtığını söyledi.
    
    
    
