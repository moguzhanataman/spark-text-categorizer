ANAP Merkez Karar ve Yönetim Kurulu (MKYK), Mesut Yılmaz’ın "ulusal güvenlik kavramının tartışmaya açılmasına" ilişkin sözlerine yanıt veren Genelkurmay Başkanlığı’nın "meşru muhatap" olmadığını açıkladı. ANAP, "zorlama bir yorumla amacını aştığını" savunduğu Genelkurmay Başkanlığı’na, "ülkenin geleceği için gerekli olan ileri adımların neler olduğuna karar verecek olan tek mercinin millet ve onu temsil yetkisi taşıyan kurumlar" olduğu yanıtını verdi.
     ANAP, Yılmaz’ın, "ulusal güvenliğin ülke için atılan adımları engelleyen bir sendrom haline geldiği" görüşünü de içeren konuşmasını "onurlu bir yaklaşım" olarak görmeyen Genelkurmay’a yanıtında, "partinin inandığı doğruları milletle paylaşmaya devam etmekten onur duyacağı" vurgusuna da yer verdi. Genelkurmay açıklaması ANAP MKYK’da ele alındı. Toplantının ardından şu açıklama yapıldı:
     KONGRE MEŞRU ZEMİN: Diğer tüm siyasi partilerinki gibi Anavatan Partisi’nin büyük kongresi de ülkenin tüm sorunlarının tartışılarak çözüm önerilerinin ortaya konulduğu demokratik rejimin en temel ve meşru zeminlerinden birisidir. Genel Başkanımız Sayın Mesut Yılmaz, 7. Olağan Büyük Kongre’de yaptığı açış konuşmasında ulusal güvenlik kavramının alabildiğine geniş yorumlanmasının Avrupa Birliği ile bütünleşme çabalarımız açısından engel oluşturduğuna dikkat çekmiştir.
     AMACI AŞAN YORUM: Konuşmada herhangi bir kişi ya da kuruma yönelik herhangi bir ifade yer almamıştır. Genel başkanımızın sözlerinin basındaki birtakım yorumlardan hareketle Silahlı Kuvvetler’i hedef alıyormuşçasına değerlendirilmiş olması, amacını aşan zorlama bir yorumdur.
     ÖZGÜRLÜKLER GENİŞLETİLİR: Demokratik bir ülkede bu tartışmanın meşru zemini siyasettir. Dolayısıyla bu tartışmanın meşru muhatabı da siyasi partilerdir. Aynı konuşmada vurgulandığı gibi, Anavatan Partisi üniter devlet yapısı ile rejimin laik karakterinin korunmasını vazgeçilmez bir şart olarak görmektedir. Ancak, ulusal bütünlüğümüzü ve laik rejimimizi koruyarak hak ve özgürlüklerin alanının genişletilebileceğine tüm samimiyetimizle inanıyoruz.
     KARARI MİLLET VERİR: Bundan da öte, hak ve özgürlük alanı genişledikçe toplumsal barışın kökleşeceği ve devlet yapımızın güçleneceği görüşündeyiz. Ülkenin geleceği için gerekli olan ileri adımların neler olduğuna karar verecek olan tek merci yüce milletimiz ve onun kendisine temsil yetkisi verdiği kurumlardır.
     

Yılmaz: Haksız ve ölçüsüz
     HAKAN ŞANLITÜRK Ankara

     Başbakan Yardımcısı Mesut Yılmaz, ulusal güvenlik kavramını tartışmaya açmasına Genelkurmay’ın gösterdiği tepkiyi, "haksız ve ölçüsüz" bulduğunu söyledi.
     Yılmaz, Genelkurmay’ın bildirisinin ardından dün toplanan MKYK’da şu yorumu yaptı:
     "Böyle bir yanıtı hak etmedik. Genelkurmay’ın açıklaması haksız ve ölçüsü biraz kaçmış. Benim konuşmamın yeterince incelenmediği ortaya çıkıyor. Konuşmamdaki muhatap asker değil, siyasettir. Herhangi bir kişi veya kurum da hedef alınmamıştır. Ulusal güvenlik kavramının tartışılması kimseyi rahatsız etmemelidir. AB hedefi bizim için çok önemlidir. Bir vizyon ortaya koyarak, strateji belirleyerek bu hedefe ulaşmalıyız. 2004 yılına kadar tam üyelik müzakerelerine başlayamazsak, AB treni kaçar. Devletin üniter ve laik yapısından taviz vermeden demokrasi ve özgürlükler konusunda açılımlar yapılabileceğine inanıyoruz."
     MKYK üyelerinin tamamının Yılmaz’a destek verdiği toplantıda ANAP liderinin kardeşi Turgut Yılmaz, "Ortalığı sertleştirmeyin" uyarısı yaptı. Siyasi açıdan Genelkurmay açıklamasına tepkileri haklı bulan Turgut Yılmaz, "Bıçak sırtındaki ekonomiyi düşünün. Cevap verirken sert üslup kullanılmaması, böylece yeni polemiklere fırsat verilmemesi gerekir" dedi.
     
     Bildiriyi Yılmaz yazdı
     Toplantıda, Genelkurmay bildirisindeki Yılmaz’ın "onurlu bir yaklaşım sergilemediği" ifadesi de eleştiri konusu oldu. Mesut Yılmaz’ın, Genelkurmay açıklamasındaki suçlamalara kısa vurgularla yanıt veren açıklamayı bizzat kaleme aldığı öğrenildi.
