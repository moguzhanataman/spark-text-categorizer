'Sorumlusu ben olmam'

    
Ankara ve Lefkoşa'da gün boyu yapılan toplantıların ardından KKTC Cumhurbaşkanı Denktaş, Dışişleri Bakanı Gül'den, "Görüşmeler başarısız olursa sorumluluğun kendisine yüklenmemesi" garantisi aldı...

        UTKU ÇAKIRÖZER SEFA KARAHASAN Ankara Lefkoşa

    
    Türkiye ve KKTC, BM Genel Sekreteri Kofi Annan'ın davet mektubundaki şartlar değişmemesine rağmen, 10 Şubat'ta New York'ta yapılacak görüşmelere katılma kararı aldı. Ankara ve Lefkoşa'da gün boyu yapılan toplantıların ardından Dışişleri Bakanı Abdullah Gül'le görüşen KKTC Cumhurbaşkanı Rauf Denktaş, "görüşmeler başarısızlıkla sonuçlanırsa sorumluluğun kendisine yüklenmemesi" garantisini aldıktan sonra New York'a gideceğini açıkladı.
    
    ABD'den yanıt gelmedi
    Annan'ın Kıbrıs müzakerelerinin başlatılması için yaptığı davette ortaya koyduğu şartların yumuşatılması için önceki gün ABD Başkanı George Bush ve ABD Dışişleri Bakanı Colin Powell'dan devreye girmesini isteyen Başbakan Recep Tayyip Erdoğan ve Gül, dün, Washington'un Annan'la yapacağı temasın sonuçlarını bekledi. 
    Geç saatlere kadar Washington'dan bir yanıt gelmezken, Erdoğan ve Gül'ün, bürokratlarla gün boyu yaptıkları değerlendirmeler de, istenen garantiler alınmasa bile KKTC'nin New York'ta masadaki yerini alması ve "Türk tarafının masadan kaçan taraf olmadığının" dünyaya gösterilmesi fikri benimsendi. Bu karar kulislerde "Kriz, New York'a taşındı. Düğüm görüşme masasında çözülecek" diye yorumlandı.
    Yaşanan bu gelişmelerin ardından Gül, Denktaş'ı telefonla arayarak, Ankara'nın görüşünü aktardı. New York'a gitmeyi "tek şartla" kabul eden Denktaş da, "Müzakereler tıkanır, masadan kalkmak zorunda kalırsak suçlu konumuna düşmek istemiyorum. Bu sorumluluğunun bana yüklenmemesi için arkamda olacak mısınız?" diye güvence istedi. Gül'ün garanti vermesinin ardından Denktaş, bugün New York'a gideceğini açıkladı. Denktaş'a New York ziyaretinde Talat, Serdar Denktaş ve Cumhurbaşkanlığı Müsteşarı Ergün Olgun eşlik edecek. 
    Denktaş'tan Soysal sürprizi
    Cumhurbaşkanı Denktaş, New York'a Başbakan Recep Tayyip Erdoğan'ın "değiştirilmesini" istediği danışmanı Mümtaz Soysal'ı da götürme kararı aldı. Soysal'ın da heyette yer alacak olması, Erdoğan'ın yakın çevresinde "görüşmeleri baltalar mı" endişesine yol açtı.
    
    
Mektup gitti mi, gitmedi mi?
    GÜl'Ün önceki gece katıldığı bir programda Annan'a Türkiye'nin de yazılı bir yanıt vereceğini açıklamasından sonra, dün Türkiye'nin itirazlarının dile getirildiği bir mektubun yazıldığı öğrenildi. Erdoğan'ın imzası bulunan mektubun dün akşam Annan'a iletilmek üzere New York'daki Türk Temsilciliği'ne gönderildiği iddiaları ise doğrulanmadı. Mektubun, Dışişleri Müsteşarı Uğur Ziyal tarafından Annan'a elden verilmesinin de gündemde olduğu kaydedildi.
