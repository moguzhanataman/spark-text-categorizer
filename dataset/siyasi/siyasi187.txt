Erdoğan’ın yargıya vakti yok


"Haksız mal edendiği" için dava açılan AKP lideri Erdoğan, yarınki duruşmaya gelmezse hakkında ihzar celbi çıkabilecek

     GÖKÇER TAHİNCİOĞLU Ankara

     Haksız mal edindiği gerekçesiyle hakkında dava açılan AKP Genel Başkanı Recep Tayyip Erdoğan’ın ortağı olduğu şirketlerden Emniyet Gıda, mahkemeye 2000’de 73 milyar lira zarar ettiğini bildirdi. Ankara 7. Asliye Ceza Mahkemesi’nde görülen davanın ilkine katılmayan Erdoğan, yarın devam edilecek duruşmaya da gelmezse hakkında ihzar celbi (polis zoruyla getirme) çıkabilecek. 
     Mahkemenin ilk duruşmada istediği, Erdoğan’ın ortağı olduğu Emniyet Gıda, İhsan Gıda, Güvenlik Gıda şirketlerinin 1999 - 2000 - 2001 bilançoları mahkemeye ulaştı. Erdoğan’ın ortağı olduğu, en güçlü şirketlerden birisi olarak gösterdiği Emniyet Gıda’nın muhasebe servisi, şirketin 2000’de 73 milyar 182 milyon lira zarar ettiğini bildirdi. Şirketin muhasebe servisi görevlileri, Erdoğan’ın avukatı Hayati Yazıcı’ya, mahkemeye teslim etmek üzere verdikleri bilançolarda, Emniyet Gıda’nın 2001’de büyük bir çıkış gösterip 445 milyar 380 milyon lira net kâr ettiğinin belirtildiğini söyledi. Bilançolarda, 2000’de zararından dolayı vergi ödeyemeyen şirketin 2001’de 653 milyar 315 milyon liralık vergi matrahının söz konusu olduğu kaydedildi. 
     
     Bilirkişi inceleyecek
     Erdoğan’ın ortağı olduğu diğer iki şirketin bilançoları da mahkemeye ulaştı. Mahkemenin, duruşmanın ardından tüm bilançoları, bilirkişiye teslim ederek, şirketlerin kâr oranından Recep Tayyip Erdoğan’a düşen gelir oranının hesaplanmasını isteyeceği kaydedildi.
     
