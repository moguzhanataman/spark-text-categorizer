Süleymaniye baskınını araştıran komisyonun Genelkurmay karargâhındaki toplantılarında ABD heyetine başkanlık eden Amerikalı Korgeneral John Slyvester, baskını komuta eden 173. Hava İndirme Tugay Komutanı Albay Billy Mayville'nin ifadesine başvurdu. Türkiye ise ABD'li komutanın masaya getirdiği iddiaları inandırıcı bulmadı.
     Gözaltı olayını araştıran komisyon, dün ikinci toplantısını yaptı. Türk heyetine Genelkurmay Harekât Başkanı Korgeneral Köksal Karabay'ın, ABD heyetine de Slyvester'in başkanlık ettiği komisyon, benzer olayların yaşanmaması için alınması gereken önlemleri masaya yatırdı. 
     ABD'li Korgeneral, öğleden sonra da Kuzey Irak'a giderek Albay Mayville'nin Kerkük'teki komuta merkezinde ifadesine başvurdu. Türk tarafı, komisyonun ilk gün çalışmasında Türk askerlerinin gözaltına alınış şekli ve gözaltı süresinde yaşanan olaylara ilişkin hazırlanan raporu Amerikalılara sunmuştu. 
     Dünkü toplantıda ise komisyonun çalışmaları tamamlanana kadar basına bilgi sızdırılmaması yönünde prensip kararı alındı. Komisyon, Slyvester'in Kuzey Irak'taki incelemelerini tamamlamasının ardından çalışmalarına devam edecek. Komisyonun bugün ya da yarın ortak bir açıklama yapması bekleniyor.
     

ABD gözaltı pazarlığı yapmış 
     ABD'nin Süleymaniye baskınının ardından gözaltına aldığı Türk askerlerini serbest bırakmak için Türkiye'ye önkoşullar bildirdiği ortaya çıktı. Geçen cuma 15.00'te gerçekleşen baskının ardından yapılan temaslarda ABD'li yetkililerin, Türkiye'den bazı taleplerde bulunduğu, gözaltına alınan askerlerin kontrol altına alınmasını ve faaliyet alanlarının daraltılmasını talep ettiği belirtildi. Genelkurmay'ın bu taleplere olumsuz yanıt vermesi ve askerlerin koşulsuz serbest bırakılması için yapılan girişimlerin, gözaltı süresini uzattığı kaydedildi. Dün kamuoyuna yansıyan bilgiler, resmi kaynaklarca yalanlanmadı.
     

Gerginliğin ortasında fotoğraf molası
     DIŞ HABERLER SERVİSİ

     ABD askerlerine yönelik saldırıların neredeyse sıradanlaştığı, çoğunlukla Sünnilerin yaşadığı Irak'ın orta kesimi ile Bağdat'ın batısı ve kuzeyinde gerginlik sürerken, bazı Amerikan askerleri, rutin devriyeleri sırasında fotoğraf çekerek rahatlamaya çalışıyor. ABD Ordusu'nun 1. Tugayı'na bağlı 9. Sahra Topçusu bölüğünden Çavuş John LaCuesta da, Felluce kenti yakınlarındaki Cumela kasabasında, kimi başparmak-larını havaya kaldırıp poz veren bir grup Iraklı çocuğun Polaroid fotoğraflarını çekti.
     

