TBMM KİT Komisyonu üyesi AKP Kocaeli Milletvekili Eyüp Ayar, Meclis KİT Komisyonu'nda Tekel Genel Müdürlüğü'nün 2000 - 2001 hesaplarının görüşmeleri sırasında Genel Müdür Sezai Ensari'ye, yurtdışına satılan içki ve sigaranın kalitesinin yurtiçine satılandan daha iyi olduğunu söyledi. Ayar, "Yurtdışından gelen arkadaşlar bize kaliteli diye rakı hediye getiriyor. Bunlar da Türk rakısı, Türk tütünü. Kaliteli ürünü neden iç piyasaya vermiyorsunuz?" dedi. Ensari ise yurtiçi ve yurtdışına satılan malın aynı olduğunu söyledi. Ayar'ın "Göbek rakısı vardı" sözleri üzerine Ensari, "Artık hepsi göbek rakısı" diye konuştu. Ensari, 20 Aralık'tan sonra kaçak rakıya karşı piyasaya hologramlı rakı verileceğini bildirdi.
    
    
    
    
    
