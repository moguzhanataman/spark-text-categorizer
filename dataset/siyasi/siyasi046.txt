Fischer işkenceye karşı tavrı övdü

    
Alman Bakan Fischer, "İki yıl önce Türkiye'deki değişiklikleri asla tahmin edemezdik. İşkenceye ceza verilmesi olumlu oldu" dedi

        Elçin Ergün

    
    AB ülkelerinin işkencenin önlenmesi konusunda her fırsatta eleştirdiği Türkiye'ye bu kez alkış geldi. Başbakan Recep Tayyip Erdoğan'a "Türkiye'de yaşanan değişiklikleri iki yıl önce tahmin edemezdik" itirafında bulunan Almanya Dışişleri Bakanı Joschka Fischer, Türkiye'de işkencecilerin cezalandırılmasının AB'de olumlu etki yarattığını vurguladı.
    Resmi bir ziyaret için önceki gün Ankara'ya gelen Fischer'le görüşmesinde Erdoğan, "Müzakere tarihi verilirse, müzakereler ne kadar sürecek, bilemeyiz. Ama Türkiye, AB'ye yük değil yardımcı olacağını ortaya koydu" dedi. 2004'ün sonunda müzakerelerin başlamamasının hayal kırıklığının ötesinde bir durum ortaya çıkaracağını kaydeden Erdoğan, "Türk halkına bunu anlatmakta zorlanırız. Sonuç ne olursa olsun çabaları sürdüreceğiz. Biz yolumuzdan dönmeyeceğiz" diye konuştu.
    
    Kozumuz değişiklikler
    Fischer de AB üyeliği için Türkiye'nin yanında olacaklarını belirterek şu ifadelere kullandı: "İki yıl önce Türkiye'nin iç ve dış yapısında yaşanan değişiklikleri asla tahmin edemezdik. Bu gelişmeler Türkiye'nin AB üyeliğini desteklerken elimizdeki en büyük koz. Bu dinamizm AB ülkelerini ikna etmekte etkili olacaktır. Türkiye'deki insan ve kültürel haklar, azınlıklarla diyalog konusunda çok önemli gelişmelerin yaşanması iyi etki yapar. Mesela işkence yapanların cezalandırılması, Avrupa'da olumlu etki yarattı."
    
    AB'de hoşgörü olmalı
    Fischer, eski Almanya Başbakanı Helmut Kohl'ün bir Alman gazetesine Türkiye'nin AB üyeliğini istediği yönündeki açıklamalarının önemli olduğuna da işaret ederek şunları kaydetti:
    "AB'de böyle bir hoşgörü olmalıdır. AB'de Müslüman ve Hıristiyanlar'ın aynı temeller üzerinde yaşaması, medeniyetlerin buluşması açısından önemli. Medeniyetler buluşması sözlerinize katılıyorum. Bu konuda gerekenleri bizim de yapmamız gerekir."
    
    
