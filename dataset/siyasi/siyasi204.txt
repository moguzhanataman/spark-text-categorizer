Çiçek’ten bakana: Hepimiz Aleviyiz 

     Devlet Bakanı Mehmet Aydın’ın Alevi Zirvesi toplama önerisine partisi AKP’den tepki geldi. AKP Yozgat Milletvekili Mehmet Çiçek, Türklerin Müslümanlığı Hz. Ali taraftarlarından öğrendiklerini belirterek, zirvenin birliği zedeleyeceğini savundu. Çiçek, "Türklerin tamamı Hz. Ali taraftarı olmuştur. Yani Alevidir. Farklılık olmayan yerde farklılık yaratmak yanlış" dedi.
     Eski Diyanet İşleri başkan yardımcılarından olan Çiçek, Aydın’ın açıklamasını değerlendirirken, bilimsel noktadan uzak, tarihi realitelere müracaat etmeden olayları çözmenin tehlikeli olduğunu vurguladı. Çiçek, Türklerin Ortaasya’dan Anadolu’ya gelirken birinci ve en önemli kolunun Oğuz boyu olduğunu anlatarak, şu görüşlere yer verdi: "Bu boy, Arap ordularının kendi inandığı değerlere yakın savaş kuralını uyguladığını görmüş ve Arap ordularının yanında yer almış. İranlılara galip gelmişler. Yani Türkler Müslümanlığı Abbasilerden öğrenmişler. Abbasiler, Emevilerle mücadele vererek, kendi varlıklarını siyasi platformda Hz. Ali taraftarı olarak sürdürmüşlerdir."
