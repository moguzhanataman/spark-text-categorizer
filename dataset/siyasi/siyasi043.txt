Hayat Akademi Eğitim ve Danışmanlık şirketi, seçim öncesi belediye başkan adaylarına "Yerel Siyaset ve Modern Kent Yöneticiliği" sertifikası için kurs başlattı. 4 gün sürecek kurs için Anadolu'nun pek çok il ve ilçesinden adayların başvurduğu belirtiliyor. Eğitimi tamamlayanlara Marmara Üniversitesi ve Hayat Akademi Sertifikası vaat ediliyor.
    
    7 ders, 32 saat
    Toplam 7 dersin bulunduğu kurs 32 saat sürüyor. 1 milyar 400 milyon lira tutarındaki kurs için şirket, parti teşkilatlarına toplu katılım halinde indirim uyguluyor. 10 kişi katılanlara 800 milyon liraya kadar indirim yapılıyor. Öğretmenler ise spiker Enver Seyitoğlu, Başbakanlık Başdanışmanı Prof. Dr. Bilal Eryılmaz, Mimar Sinan Üniversitesi Öğretim Üyesi Prof. Dr. Sadettin Öktem, Eminönü Belediyesi danışmanlarından Dr. Şaban Kızıldağ, kampanya uzmanı Selim Tuncer, Cemil Arslan. İletişim ve koordinasyonu sağlayan Çağrı Sarıali, asıl kayıtların 13 Şubat'tan sonra yapılacağını ve 25 kişilik sınıflarda dersler verileceğini söyledi.

