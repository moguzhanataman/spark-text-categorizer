Google Ford’u solladı  
 
  
Dünyanın en fazla tercih edilen internet arama motorlarından biri olan Google, yılan hikayesine dönen halka açılma işlemini dün nihayet gerçekleştirdi. Amerikan Sermaye Piyasası Kurulu’nun (SEC) onayını alarak dün Nasdaq’da işlem görmeye başlayan şirketin hisselerinin değeri piyasa koşullarının bozulmasının etkisiyle halka arzda 85 dolara düşürülmesine rağmen açılışta yüzde 18’lik artışla 100 dolardan işlem görmeye başladı.

Hisselerin bu değeri 1990’lı yıllardaki teknoloji patlamasından sonra en yüksek fiyatlı internet çıkışı olarak dikkat çekti.

Nasdaq’ın açılmasının ardından gerçekleşen bir saatlik işlem süresinde 12 milyon Google hissesi el değiştirirken, şirketin hisseleri 103 doların üzerinde işlem görmeye başladı. Bu da 85 dolar hisse değeri ile halka açılan şirketin oluşan 23.1 milyar dolarlık piyasa değerini bir anda 28 milyar dolara çıkartmasını sağladı.
 
