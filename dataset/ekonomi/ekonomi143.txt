Finansbank Genel Müdürü Sinan Şahinbaş, yılın ilk altı ayında enflasyon muhasebesi uygulanmış vergi öncesi kârlarının 82.7 trilyon lira olduğunu açıkladı. Şahinbaş'ın yaptığı yazılı açıklamaya göre, bankanın dönem kârı 24.2 trilyonluk vergi provizyonu sonrası 58.6 trilyon. Bankanın özkaynakları 868.7 trilyona ulaşırken, toplam aktifleri yüzde 23 artışla 5.1 milyar dolara çıktı. Banka kredilerinin toplam aktiflere oranı 2003 sonunda yüzde 46 iken, 30 Haziran 2004'te yüzde 54'e ulaştı. 
Finansbank'ın 30 Haziran itibarıyla toplam nakdi krediler portföyü, yüzde 44 artarak 2.8 milyar dolara, toplam gayrinakdi kredi portföyü ise yüzde 30 artış göstererek 2.2 milyar dolara yükseldi. Bankanın aynı dönemde bireysel müşterilere ve KOBİ'lere kullandırdığı nakdi krediler yüzde 70 artarak 471 milyon dolara, gayrinakdi kredileri ise yüzde 64 artarak 138 milyon dolara çıktı. Bankanın Haziran 2004'te toplam müşteri mevduatı 2003'e göre yüzde 24 artarak 3 milyar dolara ulaşırken, TL mevduatındaki artış yüzde 57, döviz tevdiat hesabındaki artış ise yüzde 4 oldu