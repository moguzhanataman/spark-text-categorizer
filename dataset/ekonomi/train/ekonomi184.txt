Kardemir: Türkiye’nin tüm ray ihtiyacını biz karşılarız   
Karabük Demir ve Çelik Fabrikaları (KARDEMİR) A.Ş. Genel Müdürü Osman Kılavuz, ‘72 metre uzunluğunda ray üretmemizi sağlayacak Ray ve Profil Haddehanesi yatırım ihalesiyle ilgili teklifleri 10 Eylül Cuma günü alacağız’ dedi.

Genel Müdür Kılavuz, fabrikanın gelişmesi açısından çok önemli olan Ray ve Profil Haddehanesi yenileme işlemleri için yapılacak ihaleyle ilgili kendilerinden gerekli dökümanları alan bazı yurtdışındaki firmaların tesislerini gezdiklerini söyledi. Almanya ve İtalya’da haddehaneler ile dev makinelerden oluşan atölyeleri inceleme imkanı da bulduklarını anlatan Kılavuz, şunları kaydetti: 

‘Ülkemizin ihtiyacı olan ve sadece KARDEMİR’de üretilen ray, büyük boy profil, köşebent, maden direği ve kalın kaliteli yuvarlak üretecek söz konusu haddehanenin yenilenmesi bizim açımızdan çok önemli. 72 metre uzunluğunda ray üretmemizi de sağlayacak Ray ve Profil Haddehanesi yatırım ihalesiyle ilgili teklifleri 10 Eylül Cuma günü alacağız. Son teknolojiye sahip olacak tesiste yatırımların tamamlanmasının ardından 2005’in sonunda ya da 2006’ın başında üretime başlanmasını planlıyoruz. Türkiye’de, bu sektörde tek üretici konumuna geleceğiz. İç piyasanın taleplerini karşıladığımız takdirde dış pazarlara da açılmamız mümkün olabilecek. Planlamalarımızı bu doğrultuda şekillendiriyoruz.’ Her ay 4-5 bin ton ray ürettikleri TCDD’nin ihtiyaçlarını talebe göre karşıladıklarını, aralarında da uzun soluklu bir anlaşmanın olmadığına dikkati çeken Kılavuz, şöyle konuştu: 

‘Fabrikamızın TCDD için ürettiği raylar uluslararası UIC-900-A standartlarına uygundur. Şirketimiz, ülkemiz demiryolu ağının yeniden yapılandırma çalışmalarına olumlu katkı vermeye çalışan Türkiye’nin en büyük sanayi kuruluşlarından biridir. Yıllık 50-60 bin ton ray ihtiyacı olduğu söylenen TCDD’nin talebini rahatlıkla karşılayabilecek durumdayız. Ancak, bu oranı bugün söyleyip iki ay içinde isterlerse fabrikamız üretemez. TCDD, bir yıl içinde her ay yaklaşık 5 bin ton talepte bulunursa bunu karşılayabiliriz. Taşımacılığın ucuz ve güvenli olmasını temin eden demiryolları ağının geliştirilmesi ve yaygınlaştırılmasına gereken önem ve destek verilmelidir.’ 
 
