100 değil 123 hissede oynadılar 

3.5 yılda 289 şirketin işlem gördüğü borsada tam 123 hissedeki manipülatif işlemlerden ötürü yasak getirildi. 

289 şirketin işlem gördüğü borsada 2000 yılından bu yana tam 123 hissede manipülasyon yapıldı. Son 3.5 yılda borsa manipülatörlerinin dadandığı 123 şirketin olması akıllara Borsa Başkanı Osman Birsen'in istatistiki verilere dayanarak söylediği 'Manipülasyon 100 hissede var' sözünü getirdi. Sermaye Piyasası Kurulu'nun manipülatif işlemlerinden ötürü borsa yasaklısı ilan ettiği borsacılar son 3-4 yılda sürekli aynı hisselerde operasyon yaptı. Kimileri birkaç kez aynı şirketin hisse senedinden ötürü ceza aldı. Borsa Başkanı Birsen, Haziran ayında Sabah Gazetesi'ne verdiği röportajda şu ifadeleri kullanmıştı: "Manipülatif işlemler işlem hacmi itibariyle yüzde 20'lik bir dilimin içinde. Ama bu 100 civarında şirketi kapsıyor. Bu hisseler dar bir derinlikte bulunuyor. Geri kalan hisseler büyük ölçüde manipülatif hareketlerden soyutlandı."

272 DAVA AÇILDI 
SPK'nın 2003 Yıllık Raporu da 2000 yılından beri borsa yasaklılarının kimi hisse senetleri üzerinde nasıl oyunlar oynandığını gösterdi. 2002 yılında 22 manipülatif işleme suç duyurusunda bulunan SPK'nın izleyen yıllarda dava sayısı daha da arttı. Adeta 2000 yılından sonra SPK'nın suç duyuruları 3-4 katına çıktı. SPK, 2000 yılından sonra sırasıyla 79, 78 ve geçen yılda 93 dava açtı. Böylece son 3.5 yılda SPK'nın manipülatif işlemlerden ötürü açtığı davaların sayısı 272'ye çıktı. Tabi işin diğer bir yanı da SPK'nın elinde dava açılanların kat be kat fazlası kadar dosya bulunması. Borsanın incelemeleri üzerine SPK'ya gönderdiği, ancak soruşturma yapılamayan ve bekleyen 182 dosya bulunuyor. 
