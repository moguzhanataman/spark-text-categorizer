Sigara fiyatlarında yapılan indirimin önüne geçmek amacıyla, sigara, puro ve benzeri tütün ürünlerinden alınan özel Tüketim Vergisi'nde (ÖTV) yeni düzenlemeye geçildi. Daha önce sigara fiyatına göre alınan maktu ÖTV tutarları, sigaranın tütün tipine göre yeniden belirlendi. Şark tipi tütün oranı azaldıkça maktu ÖTV tutarı artan yeni düzenlemeyle oransal vergi de yüzde 53.3'ten yüzde 28'e indirildi. Bakanlar Kurulu'nun sigaradan alınan ÖTV ile ilgili olarak yaptığı düzenleme Resmi Gazete'de yayımlandı. Yeni düzenlemenin sigara fiyatlarına önümüzdeki günlerde zam olarak yansıyacağı belirtiliyor.

Yapılan düzenlemeyle, sigaradan alınan oransal ÖTV tutarları düşürüldü, içerdiği şark tütünü tutarına göre paket başına 350 bin lira ile 1 milyon lira arasında maktu vergi geldi. Puroya gram başına 180 bin lira maktu ÖTV getirildi.

Sigarada fiyat farklılıkları azalacak
* Bazı sektör yetkilileri, yeni ÖTV'nin orta ve alt grupta yer alan yabancı harmanlı sigaralar ile üst fiyat seviyesindeki sigaraların fiyatlarını birbirine yaklaştıracağını, bunun da kaçakçılığın artmasına neden olacağını savunuyor.

* Düzenlemenin AB mevzuatına aykırı olduğu, korumacılık anlamına geleceği belirtiliyor.

* Bazı yetkililer, maktu verginin, şark tipi tütün kullanımı oranına göre belirlenmesinin ardından saptanacak olmasının, bunu kimin denetleyeceği sorununu da ortaya çıkardığını ileri sürüyor.

* Özellikle yeni çıkan markalarda maktu vergiden kaçınmak için şark tipi tütün kullanım oranlarında oynama olabileceği vurgulanıyor. 

