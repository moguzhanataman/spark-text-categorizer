Dünya Bankası'nın hazırlağı şeker raporunda, ABD, Avrupa Birliği (AB) ve Japonya gibi gelişmiş ülkelerin üretime yönelik müdahaleleri nedeniyle, bu ülkelerde üreticilerin, dünya fiyatlarının iki katı fiyatlarla üretim yaptığına dikkat çekildi. Raporda Türkiye, pancar üreticisine dünyanın en yüksek teşvikler sağlayan 6 büyük üretici arasında gösteriliyor. Bu ülkelerdeki üreticiler, ithalat korumaları, üretim kotaları ve devlet garantili alım fiyatları nedeniyle dünya fiyatlarının iki katı fiyatlarla üretim yapıyor. Tüketiciler ise şekere yüksek fiyat ödemek durumunda kalıyor. Dünya Bankası Ekonomisti Donald Mitchell'in ''Şeker Politikaları: Değişim İçin Fırsat'' konulu raporu, Şeker Kurumu tarafından Türkçe'ye çevrilerek, özet halinde kurumun internet sitesinde yayımlandı. Dünya Bankası'nın internet sitesinde 9 Şubat'ta yayımlanan rapora göre, AB, ABD ve Japonya'da şekerde koruma oranı oldukça yüksek, birçok ülke de şeker üreticilerini koruyor. Yüksek korumacılığın olduğu diğer Ekonomik İşbirliği ve Kalkınma Teşkilatı (OECD) ülkeleri arasında, Meksika, Polonya ve Türkiye de bulunuyor. Gelişmekte olan ülkeler arasında da Çin, Hindistan, Kenya'da yüksek gümrük tarifeleri veya ithalat kotaları uygulanıyor. 1999-2001 döneminde ABD üreticilerine yıllık 1.3 milyar dolar destek sağlarken aynı dönemde en büyük desteği 2.7 milyar dolar ile AB verdi. Japonya 400 milyon dolar, Meksika 700 milyon dolar, Türkiye 500 milyon dolar, Polonya 200 milyon dolar destek sağladı. Türkiye, AB'den daha yüksek bir koruma uyguluyor. Bu durum hızlı üretim artışlarına ve periyodik yüksek ihracata yol açıyor. Kimyasal olarak aynı olmasına karşın pancardan elde edilen şekerin maliyeti, neredeyse kamıştan elde edilenin iki katına çıkıyor. Yüksek iç fiyatlar, tüketimi ayrıca meyve suyu ve şekerlemeler gibi üretim sürecinde şeker kullanılan ürünlerin imalini ve şeker yerine ikame edilebilen ürünlerin imalini de olumsuz etkiliyor. Raporda, korumacılığın kalkması halinde Japonya, Batı Avrupa, ABD, Endonezya ve Doğu Avrupa'da net ithalat yıllık olarak yaklaşık 15 milyon ton artacak. Bu durum gelişmekte olan ülkelerde yaklaşık bir milyon istihdam yaratacak. Korumacı ülkelerde şeker fiyatları düşerken dünya şeker fiyatları yaklaşık yüzde 40 yükselecek. En büyük fiyat düşüşleri yüzde 65 ile Japonya, yüzde 40 ile Batı Avrupa ve yüzde 25 ile ABD'de olacak