YATIRIM FONLARI VE BONO


IMF ile anlaşma ilk meyvesini verdi
Hükümetin IMF rotasını belirlemesinin ardından ilk not artırımı S&P'den geldi. Borsa 628 puan yükseldi, faiz ise yüzde 25 seviyesinin altına gevşedi

Başarılı geçen Hazine ihalelerine karşın yüzde 25 seviyesini koruyan faiz oranları Standard & Poor's'un (S&P) not artırımı sonrasında gevşedi. S&P, Türkiye'nin yabancı para cinsi notunu B+'dan, BB-'ye yükseltti. Görünümü ise durağan olarak açıkladı. Hükümetin piyasalar açısından kısa vadeli çıpa olan IMF ile ilişkilerde rotasını belli etmesinden sonra not artırımları beklenmesine karşın umut verici açıklamaların gelmemesi nedeniyle beklenti piyasalarda fiyatlanmamıştı. 

Yeni not artışları
Piyasada şimdi de Fitch ve JCR'dan not artımı geleceğine yönelik bir beklenti oluştu. Not artırımları Türkiye'nin giderek büyüyen cari açık problemi göz önüne alındığında sıcak para girişinin sürmesi ve açığın finansmanının sağlanması açısından çok önemli. 

Borsa yüzde 3.3 arttı
Açıklama sonrasında gün boyunca İMKB'de seyreden yüksek seyrin ivme kazandığı görüldü. Gün kapanışında İMKB'deki yükseliş 628 puanı buldu ve endeks 19.459 puandan kapattı. Öte yandan bugün 7.75 katrilyon lira piyasa itfası olan Hazine, düzenlediği üç ihale ile itfasını çevirdi. Hazine, 189 gün vadede ortalama yüzde 24.88 faizle 1.54 katrilyon, 553 gün vadede yüzde 24.88 faizle 1.55 katrilyon lira borçlandı. Hazine ihale öncesinde de kamu kurumlarına 550 trilyon tutarında bono, 543 trilyon liralık tahvil, piyasa yapıcısı bankalara 1.44 katrilyon liralık bono, 495.7 trilyon liralık tahvil sattı. Hazine böylece dün toplam 6.13 katrilyon lira borçlandı. Önceki gün yapılan dolar cinsi değişken faizli ihaledeki satış da göz önüne alındığında Hazine üç ihalede toplam 8.39 katrilyon lira satış yapmış oldu. Hazine bugün toplamda 8.77 katrilyon lira ödeme yapacak. 


Merkez ihtiyatı bozar mı?
Merkez Bankası canlanan iç talebe bağlı olarak kısa vadeli faizlerde temkinli bir politika izlerken, önümüzdeki günlerde yüklü itfaların bulunmaması piyasada faiz indirimi beklentisinin sürmesine neden oluyordu. Ancak dün gelen not artırımı sayesinde Merkez'in ihtiyatlı davranmasına neden olan yurtdışındaki FED ve petrol gibi unsurların göz ardı edilebileceği görülüyor. Bu nedenle Merkez'in önümüzdeki günlerde 1 - 2 puanlık bir artırıma gitmesini bekleyen oyuncuların sayısı çoğunlukta. Öte yandan, açıklama öncesinde yüzde 25 civarında seyreden faizin bugün valörlü işlemlerde yüzde 24.90 seviyesine gerilediği görüldü. 


ABD TÜFE'si dolara değer kaybettirdi
Dün piyasayı sevindiren haberlerden birisi de ABD'de açıklanan tüketici fiyatlarıydı. ABD temmuz ayı tüketici fiyatları 7 aylık trendin tersine 0.1 puan geriledi. Yapılan açıklamalarda dalgalı seyreden enerji ve gıda dışındaki fiyatların ise yüzde 0.1 yükseldiği açıklandı. Genel beklenti temmuz ayı tüketici fiyatlarında yüzde 0.2 artış yaşanacağı yönündeydi. Dünkü enflasyon oranları ABD ekonomisinde hızlı bir canlanmanın yaşanmadığına işaret ediyor. Yine dün açıklanan sanayi üretimi artışı da yüzde 0.4 ile yüzde 0.5'lik beklentinin altında kalarak bu görüşü teyit eder nitelikteydi. 
Geçen ay da işsizlik rakamları beklentilerin çok çok altında gelmişti. Son veriler nedeniyle FED'in agresif faiz artırımı yapması için geçerli nedenlerin azalması dolara uluslararası piyasalarda değer kaybettirdi. Parite 1.2330 seviyesinden 1.2380 seviyesine yükseldikten sonra gelen kar satışlarıyla yeniden 1.2350 seviyesine geriledi. İçeride de dolar kuru gerileyerek günü 1.450.000 seviyesinden kapattı. Dün gelen rakamlar sonrasında FED'in yıl sonunda faizleri 1.75 civarında tutacağı beklentisi kuvvetlendi. Bu da yapılacak üç FED toplantısının sadece birinde 25 baz puanlık artırım anlamına geliyor. 
