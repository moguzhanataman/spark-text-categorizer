Türk firmaları "kelle koltukta" Irak'ta ihracat rekorları kırıyor. Bölgede yaşanan kaçırma olaylarına ve bombalara rağmen 2004 yılının ilk yedi ayında bir önceki yılın tam iki katı ihracat yapıldı. Ocak Temmuz döneminde 1.3 milyar dolarlık ihracata imza atan Türk firmaları en büyük atağı ise son bir ayda yaptı. Türkiye Irak İş Konseyi Başkanı Ercüment Aksoy, "2004 yılının ilk altı ayında 886 milyon dolarlık bir ihracat söz konusuydu. Son bir ayda ihracat inanılmaz boyutlara geldi ve rakam 1.3 milyar dolara ulaştı" dedi.

Kimse geri adım atamadı
Irak'ta Türk firmaları inşaattan tüketim maddelerine kadar akla gelebilecek her alanda faal durumda bulunuyor. Son aylarda artan kaçırma olaylarına rağmen firmalar Temmuz'da bir ihracat rekoruna imza attı.

1 Ağustos'ta bir Türk şoförünün öldürülmesi 'İşler artır duraklar, şirketler geri döner' dedirtti. Ancak olayın birkaç gün sonrasında ticaret eski yoğunluğuna geri döndü. Ağustos'ta yeni bir rekor beklediklerini söyleyen Türkiye Irak İş Konseyi Başkanı Ercüment Aksoy, Türk firmalarının aldıkları tehditlere rağmen geri adım atmadıklarını söyledi. Aksoy, "Kimi bayilikler vererek kimi ise ofisler açarak Irak pazarında yer alıyor. Her yerde Türk firmalarına ait tabelaları görmek mümkün" diye konuştu.

Irak'ta nakliye % 400 arttı
Irak'a yapılan ihracattaki patlama nakliye sektörüne de yansıdı. 2002 yılında Irak'a 71 milyon dolarlık bir taşıma yapılırken, 2003 yılında bu 249 milyon dolara fırladı. 2004 yılının Ocak-Haziran döneminde ise Irak'a Türkiye'den yapılan taşımalar bir önceki yılın aynı dönemine göre yüzde 398 oranında artarak 240 milyon dolara yükseldi.

Irak'ta şimdiden 1000'i aşkın Türk firması 'konuşlandı'
* Halen Irak'ta 1000'i aşkın Türk firması bulunuyor. 

* Kuzey Irak'a adım atıldığı anda Beko, Arçelik, Vestel gibi beyaz eşya üreticilerinin tabelaları göze çarpıyor. 

* Bakkallarda, Ülker, Eti, Saray, Anı gibi bisküvi ve çikolata markaları en ön raflarda yer alıyor.

* İnoksan mutfak ekipmanları ihracatı yaparken, Akfen ABD askerlerine yemekhane yapımı. Tepe Grubu ise prefabrik ev yapıyor.

* Nestle, Hayat pazar payını hızla artırıyor. 

* Hunca Irak'ta yılda 2 milyon dolarlık şampuan ve deodorant satıyor.

İş Konseyi Başkanı, Irak'ın ilk modern giyim mağazasını açacak
Türkiye Irak İş Konseyi Başkanı Ercüment Aksoy, bu ay Irak'ın ilk modern giyim mağazasını açmak için harekete geçti. Bağda'ta 170 metrekare alanda açılacak mağazaya kısa sürede yenilerini ekleyeceklerini belirten Aksoy, şöyle devam etti: "Mango, Zara ve Roman karışımı bir mağaza olacak. Tesettür mağazası açmamı istediler ama kabul etmedim. Elit bayanların alışveriş yapacağı çok modern bir mağaza olacak."

Türk firmaları Irak'ta nelere göğüs geriyor?
Kaçırılma ve soygun
* 117 Türk kaçırıldı. Kaçırılan Batılı ülke vatandaşları için 250 bin dolar, Türk işadamları için ise 500 bin dolar fidye isteniyor.

Şoförler öldürülüyor
* Kaçırılan Türk şoförlerden 3'ü öldürüldü. Şoförler can güvenliği için Türkiye'den geldiğini gösteren plakayı çıkarıp, TIR'ın üzerine "En büyük Allah" yazıyor.

Ofislere silahlı saldırı
* Türk firmalarının Irak'ta bulunan ofislerine sürekli tehdit telefonları geliyor. Ofislere silahlı saldırılar düzenleniyor.

Bombalar patlıyor
* Her gün bir yerde bomba patlıyor. Yüzlerce sivil insan bu yüzden ölüyor. İnsanların can ve mal güvenliği sağlanamıyor. Tüketim bir türlü normal hale gelemiyor