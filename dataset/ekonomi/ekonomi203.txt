Telco Turk'ten "Call Shop" atağı  
 
  
Uzak Mesafe Telekomünikasyon Hizmetleri (UMTH) vermeye başlayan Telco Turk Yönetim kurulu Başkanı Mehmet Karasu 2005 yılı sonuna kadar 500 call shop (Telefon konuşması yapma yeri) açmayı hedeflediklerini söyledi.

UMTH lisansı aldıktan sonra Türk Telekom ile ara bağlantı sözleşmesi yapan 4 kuruluştan birisi olan Telco Turk'un düzenlediği basın toplantısında konuşan Karasu piyasaya yeni sürülen call shop paketini tanıttı. 

Call Shop açmak isteyenler için tüm ayrıntıların düşünüldüğü bir paket hazırladıklarını ve bu paketi 1000 dolara satmaya başladıklarını belirten Karasu, "Call Shop paketimizi satın alan herkes bu paketi 5 dakikada kurup 4 telefon ahizesi ile işe başlayabilecek " dedi. Telco Turk'ün ön ödemeli indirimli kartlarla Türk toplumunu tanıştıracağını vurgulayan Karasu şöyle devam etti: "Telco Turk ön ödemeli uzun mesafe konuşma kartları konusunda deneyim sahibi. Türkiye'de bu kartlar yeni kullanılmaya başlanacak, oysa biz bu kartları Avrupa ülkelerine ihraç ediyorduk. Telco Turk olarak bu alanda geniş bir deneyimimiz var. Tüketiciye 150 farklı kart sunacağız. Herkes konuşmak istediği mesafe ve türe uygun kart satın alacak."

ARA BAĞLANTI

Telco Turk Yönetim Kurulu Başkanı Mehmet Karasu, Türk Telekom'un UMTH lisansı alan şirketlere önerdiği ara bağlantı ücretinin dünya ortalamasından 3 kat yüksek olduğunu söyledi. Telekomünikasyon sektörünün gelişmesi için bu ara bağlantı ücretlerinin düşürülmesi gerektiğini belirten Karasu, Türk Telekom'un uzak mesafe konuşanlar için son kullanıcı ücretini yüzde 80 oranında düşürmesini ise normal karşıladıklarını söyledi
 
