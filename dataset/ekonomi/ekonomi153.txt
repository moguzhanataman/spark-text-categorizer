Dünyaca ünlü Roche firmasının İsviçre'deki merkezi, Türkiye'de adının karıştığı SSK ile pahalı ilaç vurgununa ilişkin suskunluğunu bozdu, Roche Merkezi' nin Sözcüsü Baschi Dürr, "Biz Roche'un Türkiye yönetimine bütünüyle ve tamamıyla güveniyoruz" derken, Roche'un etik ve sosyal standartlara bağlı bir firma olduğunun altını çizdi.

VATAN'ın ortaya çıkardığı ve tüm ayrıntılarıyla yansıttığı skandal konusunda Roche'un İsviçre'deki merkezinin nasıl bir tutum ortaya koyacağının büyük merak uyandırdığı sırada, İsviçre'den bu tutuma ilişkin önemE ipuçları veren bir açıklama geldi.

Roche Sözcüsü Baschi Dürr, Türkiye'nin en önemli gündem maddelerinden biri haline dönüşen vurguna ilişkin soruları yanıtlamaktan 'itinalı' bir şekilde kaçınırken, "Türkiye'deki bir olayla bağlantılı olduğundan lütfen sorularınızı Roche Türkiye'ye gönderin" diyerek topu Roche Türkiye temsilciliğine attı. Ancak Dürr'ün bu önerisinin ardından eklediği, "Biz Roche'un Türkiye yönetimine bütünüyle ve tamamıyla güveniyoruz" açıklaması, Roche Merkezi'nin Türkiye'deki temsilciliğinin arkasında durduğunu ortaya koydu.

Dürr, "Türkiye'de Roche ile ilgili gelişmeleri izliyor musunuz?" sorusuna, "Bu spesifik konu hakkında detaylı bir değerlendirmede bulunmak istemiyoruz ancak evet, tüm dünyadaki ticari ilişkilerimizi yakından takip ediyoruz" yanıtını vermekle yetindi.

Etik standartları korumak istiyoruz
Dürr, yine "Ecza depolarıyla sözleşmelerinizde diledikleri ihalelere katılmalarını engelleyen hükümlere yer veriyorsunuz.

Rekabet Kurulu Roche'un ecza depolarını kısıtlayıcı uygulamasında rekabet ihlali olduğuna karar vererek sözleşmelerdeki hükümlerin çıkartılması için 60 gün süre verdi. Bu konuda ne yapmayı düşünüyorsunuz?" sorusuna doğrudan cevap vermek yerine, şu açıklamayı yaptı:

"Genel olarak, biz ticari ilişkilerimizde, medikal bilime yaklaşımımızda, çevrenin korunmasında ve iyi vatandaşlık yükümlülüklerin yerine getirilmesinde, üst düzey etik ve sosyal standartları korumayı istiyoruz. Biz yerel, ulusal ve uluslararası hukuka bağlılık göstererek, aynı zamanda otoritelerle işbirliği içersinde olarak ve halk ile proaktif iletişim içersinde bulunarak bu standartları koruyacağız