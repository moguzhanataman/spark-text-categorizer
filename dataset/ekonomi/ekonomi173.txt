Ocak 2003'te Diyarbakır'da düşen uçakta kaybettiklerimizin acısı 'biz dışarıdakiler' için çoktan küllendi. Ateşin düştüğü yerdekilerden Eren Holding'in sahibi Eren Ailesi ise kaybettikleri Nurullah Eren'i özel bir şekilde ölümsüzleştirdi. 
Başbakan Erdoğan geçtiğimiz günlerde Bitlis-Tatvan bölünmüş yolunun açılışını yaparken, Bitlisli işadamlarına da sitem ediyordu. 
Bölgeye teşvik verildiğini ve vergiden muaf tutulduğunu belirten Erdoğan, Bitlisli işadamlarını bölgeye yatırım yapmaya çağırırken 'daha neyi beklediklerini' soruyordu. 
Bitlis-Tatvan yolu üzerindeki, Başbakan Erdoğan'ın açılışını yaptığı Nurullah Eren Anadolu Öğretmen Lisesi'ni ise diğer yatırımlardan ayırmak gerekiyor. 
1958 doğumlu Nurullah Eren'i ölüm, pamuk almak için Diyarbakır'a giderken yakalamıştı. Nurullah Eren, iç çamaşırıda Eros markasının yaratıcısı (siyah-beyaz TRT günlerini, o günlerin Eros reklamlarını hatırlayanların yüzünde bir tebbessüm belirecektir mutlaka), Lacoste, Swatch, Calvin Klein ile Türkiye'ye son dönemde giren gençlik giyim markası FCUK'un Türkiye temsilcisi, tekstil, kâğıt, çimento, enerji ve turizm alanlarında faaliyet gösteren Eren Holding'in tekstil grubundan sorumluydu. Grubun üçüncü kuşak, gelecekteki başkanıydı. 
Bitlisli Eren ailesi, okul için 'Ankara'nın doğusunda benzeri olmayacak' diye yola çıkmıştı. 
Başbakan Erdoğan'ın katıldığı açılış töreninde ise Eren Holding Yönetim Kurulu Başkanı Ahmet Eren, yeğeninin ismini taşıyan okulu inşa etmeden önce Türkiye'deki tüm okulları incelediklerini, en iyi olarak Koç Lisesi'ni gördüklerini ve Koç Lisesi'nden de iyisini yapma iddiasını taşıdıklarını anlatıyordu. 
İddiayı hayata geçirmişler nitekim. 
7 trilyon liraya mal olan okulda 360 öğretmen adayı öğrenim görecek. Aile okul vasıtasıyla, Bitlis'te ve bölgede gelişmiş öğrenim ve eğitim standartları yanında çağdaş bir yaşam modeli oluşturulmasını hedeflemiş. 


Üç kuruşla kalkınma oluyormuş 
Türkiye İsrafı Önleme Vakfı Mütevelli Heyeti Başkanı ve AKP Diyarbakır Milletvekili Prof. Dr. Aziz Akgül'ün girişimiyle 'Mikrokredi Projesi' başlatıldığında, kimileri 'Üç kuruşlarla kalkınma mı olur?" diyordu. 
Üç kuruşla kalkınma oluyormuş. 
Diyarbakır pilot bölge seçilip 18 Temmuz 2003'te ilk kredi verilmişti. 
Prof. Dr. Aziz Akgül, 18 Temmuz 2003-20 Temmuz 2004 tarihleri arasındaki bir yıl içinde 800 kişiye mikrokredi kullandırdıklarını anlatıyor. 800 kişiye 415 milyar lira verilmiş. 
Dağıtılan krediler 100 milyon lirayla 750 milyon lira arasında değişiyor. Milyonlarla hayatların değişebileceğinin göstergesi bu. Kimi aldığı bu sermayeyle 'elişi', kimi yemek yapıp satıyor. 
Krediyle çamaşır makinesi alıp, çevre lokantaların örtülerini yıkayanlar da var. 70 çeşit iş yapan varmış. 
Kadınlar, taksitleri haftalık olarak kapılarına gelen proje sorumlularına ödüyor. Bir yılda tahakkuk eden kredide geri dönüş yüzde 100. 
İlk krediyi ödeyen, ikinci krediye alıyor. 
Prof. Dr. Aziz Akgül "Fakirin fakiri kadınları, iş kadını yapmak, hedefimiz" diyor. Bu yüzden 'sermaye birikimi modeli' olarak adlandırıyor. 
Hâlâ şüphe duyanlara şunu sormak gerekiyor, 200-500 milyon lirayla hayatı kurtulabilecek fakirin fakiri kadınları hangi banka muhatap kabul eder de, kerdi verir, sonra kredinin taksitlerinin peşine düşer?
