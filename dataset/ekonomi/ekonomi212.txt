'AB sürecinde otoda vergi yükü hafifler'

Renault Mais Genel Müdürü Aybar, AB normlarında işlem yapıldığında sektörün hareketleneceğini söyledi


Renault Mais Genel Müdürü İbrahim Aybar, otomotiv sektöründeki vergi yükünün hâlâ çok yüksek olduğunu belirterek, Avrupa Birliği müzakereleri ve birliğe uyum süreçlerinin başlamasıyla bu konuda bir iyileşme gerçekleşmesini umut ettiklerini kaydetti.
Renault'nun sportif modelleri Megane RS ve Clio RS'in basın toplantısında soruları yanıtlayan Aybar, bu yıl yeni model lansmanları yapmaya devam edeceklerini, Megane Coupe Cabriolet, Grand Scenic ve Vel Satis'in turbo motorlu versiyonunu piyasaya sunacaklarını hatırlattı. 
Yılbaşından beri otomotiv sektöründe bir iyileşmeden söz edildiğini vurgulayan Aybar, bunun, ardarda yaşanan krizlerin ardından biriken talepler olduğunu, ancak yine de bir patlamadan bahsedilemeyeceğini kaydetti. Ertelenen talebin, tam olarak karşılanmadığının da altını çizen Aybar, "Nasıl düşüş çok süratli oluyorsa artış da belli bir süratte gerçekleştiği için sanki çok büyük şeyler oluyormuş gibi geldi. Henüz Türkiye bu birikimleri realize etmiş değil. Daha bu birikimler realize olacak, ondan sonra Türkiye için normal olan rakamlara ulaşılacak" dedi.

'Soğutulmaya çalışılıyor'
Aybar, "Önce hurda teşviği yarıya indirildi. Ardından ticari araçta ÖTV değişti. En son da tüketici kredilerinde KKDF yüzde 10'dan yüzde 15'e çıktı. Bütün bunlar soğutucu etki. Nitekim satışlar 75 - 80 binlerden 55 - 54 binlere düştü" diye konuştu. 
Aybar, fenni muayene istasyonlarının özelleştirilmesi ve Avrupa normlarında işlemler yapıldığında, yenileme pazarının da hareketleceğine dikkat çekti.
