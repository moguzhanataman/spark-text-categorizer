Merkez: Artık normalleştik faiz iner de çıkar da  
 
  
Önceki gün Para Politikası Raporu açıklayan ve bu açıklamasında, 'gerekirse faiz artırımına' gidilebileceğini belirttiği için eleştirilen Merkez Bankası, dün bir düzeltme açıklaması yaptı. Merkez Bankası dünkü açıklamasıyla Para Politikası Raporu'ndaki analizleri ve nedenlerini daha iyi anlatmaya çalıştı.

Merkez Bankası, yayımladığı raporlar ve duyurularda bazı risklere dikkat çekmesinin, bu rapor ve duyuruların kalan bölümleri ile birlikte değerlendirilmesi gerektiğini belirterek, ‘Aksi takdirde Merkez Bankası'nın faiz politikasının yakın gelecekte alacağı şekil hakkında çok yanlış çıkarsamalar yapılabilecektir’ vurgulamasında bulundu. Merkez Bankası, açıklamada, enflasyon hedeflemesi uygulayan bir merkez bankasının, faiz politikasını, enflasyonun gelecekte alacağı değerler hakkındaki öngörülerinin enflasyon hedefine ne derece uygunluk gösterdiğine bağlı olarak şekillendireceğinin açık olduğunu vurguladı. Bu çerçevede, faiz oranlarının azaltılabileceği gibi artırabileceğinin de genel bir doğru olduğu belirtilerek, ‘Aynı gerçekler, şüphesiz örtük enflasyon hedeflemesi için de geçerlidir’ denildi. 

YÜKSEK BORÇ

Borç stokunun yüksek, ancak maliye politikasının tam bir disiplinle sürdürüldüğü ülkelerde ise borcun giderek azalacağı ve bu sorunun bir sorun olmaktan çıkacağının da açık olduğu vurgulandı. Bu normalleşme noktasına ulaşılabilmesi için bir süreç gerektiğinin de ortada olduğu ifade edilen açıklamada, ‘Merkez Bankası'nın koşullar gerektirirse faiz artırımı da yapabileceğini vurgulaması, Türkiye ekonomisinin bu normalleşme noktasına yaklaştığının ilanından başka bir şey değildir’ denildi. Açıklamada, ‘Mevcut programın özünde yer alan mali disiplin, parasal disiplin ve yapısal reformların uluslararası kurumlarca da desteklenen yeni bir orta vadeli programla sürdürülmesi halinde 2005 hedefine de ulaşılacağı beklenir. Kısacası, Merkez Bankası normal koşullar altında enflasyondaki azalmanın devam edeceğini tahmin etmektedir’ denildi. 

'Risk var' demek hepsi gerçekleşir anlamına gelmez

MERKEZ Bankası önceki gün yaptığı açıklamanın iyi anlaşılamaması nedeniyle dünkü düzeltme açıklamasında, her ekonomide değişik düzeylerde olan risklerin, Türkiye ekonomisinde de mevcut olduğunu vurguladı. Açıklamada bu risklere dikkat çekmenin Merkez Bankası'nın görevi olduğu, risklerin var olduğunun vurgulanmasının bu risklerin hepsinin birden gerçekleşeceği anlamına da gelmediği ve bu risklerin bir kısmını ortadan kaldırmanın mümkün olduğu kaydedildi.
 
