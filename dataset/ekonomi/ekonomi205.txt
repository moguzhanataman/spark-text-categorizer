
Starbucks Coffee Ankara'da açılıyor

Tüm dünyada kahveyi bir yaşam tarzı olarak benimseyenlerin değişmez tercihi Starbucks Coffee, farklı ve egzotik kahve lezzetlerini, İstanbul'dan sonra Ankara'da da sunmaya hazırlanıyor. Starbucks'ın Türkiye lisansörü Shaya Kahve A.Ş. tarafından yeni mağazalar Ankara'nın gözde yaşam merkezlerinden Arjantin Caddesi ile Armada Alışveriş ve İş Merkezi'nde ağustos ayı sonlarında açılacak.
Fenerbahçe'den jean markası

Fenerbahçe Spor Kulübü TMT Tekstil ve Dış Ticaret ile sözleşme imzalayarak, jean markası j*fb'yi yarattı. Tüm Fenerium mağazalarında satışa sunulacak olan j*fb markalı ürünler, 2005 yılından itibaren de tüm Avrupa ve ABD genelinde pazarlanmaya başlanacak. Erkek, bayan ve çocuk olmak üzere üç ayrı grupta hazırlanan j*fb koleksiyonunda oldukça renkli ve taraftarı yakından ilgilendiren modeller bulunuyor.'Striker Serisi'nde yer alan '6 - 0 Modeli' Galatasaray ile oynanan ve Fenerbahçe lehine sonuçlanan 6 - 0 skorlu maçı simgeliyor.


SmartPro'dan bin kişiye bilişim bursu

Bilişim alanında sertifikasyon eğitimleri veren ve Cebit Bilişim Fuarı'nda standıyla yer almaya hazırlanan SmartPRO, farklı bir kampanya ile tüketicilerin karşısına çıkacak. SmartPRO, Kariyer.NET ile yaptığı işbirliği sonucunda bin kişiye tam burslu olarak Microsoft ve Cisco Systems sertifikasyonlarına ön hazırlık eğitimleri verecek. Kampanyanın tanıtımı, Bilişim Fuarı'ndaki 4 ve 244 numaralı standında yapılacak. Eğitimlere katılanlar; bilgisayar ağları, bilişim sistemleri, Microsoft sunucu çözümleri ve binlerce bilgisayardan oluşan dev kurumsal sistemler hakkında bilgi sahibi olacak.

Penti 'IF' Hazır Giyim Fuarı'nda

Marks&Spencer, H&M, Adria, Zara, Lindex, Metro gibi dünyaca ünlü marka ve zincir mağazalara ürün veren Öğretmen Çorap/ Penti, 'IF Uluslararası İstanbul Hazır Giyim Fuarı''nda yer alacak. 19 ve 21 Ağustos tarihleri arasında Beylikdüzü TÜYAP'ta açılacalacak olan fuarda Penti kadın çorabı ve dikişsiz iç çamaşırı ürünleri ile katılacak ve 2004-2005 Sonbahar/Kış sezonu için özel tasarlanmış birbirinden güzel ürünlerini yabancı alıcıların beğenisine sunacak.


Japon ekonomisinin performansı düştü

Dünyanın ikinci büyük ekonomisi Japonya, 2004 yılının ikinci çeyreğinde yüzde 0.4 oranında büyüdü. Hükümet Bürosu tarafından açıklanan büyüme verileri, Japonya'dan daha yüksek bir performans bekleyen ekonomi uzmanlarının tahminlerinin altında kaldı. Ancak ekonomistler, Japonya ekonomisinde büyümenin yılın kalan kısmında artarak süreceğini tahmin ediyor. Japonya'nın gayri safi milli hasılası yılın ilk çeyreğinde yüzde 1.6, geçen yılın son çeyreğinde ise yüzde 1 oranında büyüme gerçekleştirmişti.


Euro ülkeleri yüzde 0.5 büyüdü

Avrupa Birliği'nin (AB) ortak para birimi Euro'yu kullanan 12 ülke ekonomisinde 2004'ün 2'nci çeyreğinde, ilk çeyreğe göre ortalama büyüme, yüzde 0.5 olarak gerçekleşti. Birliğin istatistik ofisi Eurostat'ın açıkladığı rakamlara göre Euro ülkeleri içinde Fransa yüzde 0.8 ekonomik büyümeyle ilk sırayı alırken Almanya, Euro ortalaması kadar büyüyebildi. Euro bölgesinin 3'ncü büyük ekonomisi İtalya ise sadece binde 3 oranında büyüme kaydedebildi.

Ekonomistleri asıl şaşırtan büyüme rakamları ise Hollanda'dan geldi. Geçmiş yıllardaki performansının aksine binde 2 büyüyebilen Hollanda, zayıf rakamlar açıklayan Yunanistan ile birlikte Euro bölgesinin ortalama büyümesinin düşmesinde etkili oldu. Yeni katılan ülkelerle birlikte 25 devlete ulaşan AB'de ise ortalama büyüme binde 6 oranıyla, Euro bölgesinden daha yüksek oranda gerçekleşti.


ABD'den rekor dış ticaret açığı

ABD'nin haziran ayı dış ticaret açığı 55.8 milyar dolara ulaşarak rekor kırdı. Wall Street uzmanlarının beklentisi de, dış ticaret açığının artması yönünde olmakla birlikte, 47 milyar dolarlık rakamlar telaffuz ediliyordu. Ticaret Bakanlığı'nın açıkladığı verilere göre, haziranda ABD'nin ihracatı yüzde 4.3 düşerek 92.8, ithalatı ise yüzde 3.3 artarak 148.6 milyar dolar seviyesinde gerçekleşti. Bakanlık ayrıca mayıs ayına ait dış ticaret rakamlarını revize etti. Daha önce 46 milyar dolar olarak açıklanan mayıs ayı dış ticaret açığı, 900 milyon dolar artırılarak 46.9 milyar dolar olarak düzeltildi. ABD'nin uzun süredir parasını serbest bırakması için baskı yaptığı Çin ile ticaretinden oluşan açık ise 14.2 milyar dolarlık rekor seviyeye yükseldi.

Türk turizminin geleceği çok parlak

Merkezi Antalya'da bulunan THY ve Lufthansa Havayolları'nın ortaklığı ile kurulan Sun Express Havayolları'nın Genel Müdürü Paul Schwaiger, Türkiye'nin turizmde iyi yolda olduğunu belirterek 'Türk turizminin geleceği çok parlak' dedi. Sun Express'in Avrupalı büyük tur operatörleri ile çalıştığına işaret eden Schwaiger, büyük tur operatörlerinin, Türkiye'de çok güzel otellerin bulunduğunu, hizmet kalitesinin iyileştiğini, fiyatlarının da başta İspanya olmak üzere diğer turizmde rakip ülkelere göre daha ucuz olduğunu, bu nedenle Türk turizminin çok büyüyeceğini söylediklerini kaydetti.

TÜRK İNSANI SEVECEN

Schwaiger, Türk turizminin büyümesinde en büyük etkenlerden birinin Türk insanının sıcakkanlı ve sevecen olmasından kaynaklandığını vurguladı. Antalya'da kış turizminin gelişmesine Sun Express Havayolları'nın destek verdiğini ifade eden Schwaiger, Almanya'da dağıtılmak üzere, ''Kışın Antalya'da ne yapabilirsiniz?'' konulu 1 milyon adet broşür bastırdıklarını bildirdi.

Alman Bild'den Öger'e övgü

Öger Tours'un sahibi Vural Öger, Alman Bild gazetesinin kazananları arasına girdi. Almanya'nın önde gelen turizm şirketlerinden Öger Tours'un sahibi olan Sosyal Demokrat Parti (SPD) üyesi Avrupa Parlamentosu milletvekili Vural Öger (62), Alman Bild gazetesinin kazananları arasına girdi. Gazetenin birinci sayfasında her gün yayınlanan ''kazanan ve kaybeden'' bölümünde kazanan kişi olarak gösterilen Öger ile ilgili yorumda, ''Avrupa'nın böyle işadamlarına ihtiyacı var'' denildi. Öger'in bugüne kadar milyonlarca turisti memnun ettiği, şimdi de ''daha iyi bir Avrupa'' için mücadele ettiği belirtilen yorumda, Alman vatandaşı olan Türk kökenli işadamının, gelecekte tecrübelerini Avrupa Parlamentosu'nun Dış İlişkiler Komisyonu'nda göstereceği kaydedildi.

Almanya Başbakanı Gerhard Schröder'in isteği üzerine SPD milletvekili adayı listesinde 10. sırada yer alan Öger, 13 Haziran'da yapılan Avrupa Parlamentosu seçimlerini kazanmıştı.

Büyük birleşmede olumlu adım atıldı

Birleşmek için kolları sıvayan Japonya'nın en büyük bankalarından UFJ Holding ve Mitsubishi Tokyo Financial Group (MTFG), ön anlaşma imzaladıklarını açıkladılar. Evlilik gerçekleşirse MTFG, 1.74 trilyon dolar aktifle Citibank'ı da geride bırakarak dünyanın en büyük bankası olacak. Perakende pazarında orta ve küçük firmalara kredi desteği ile tanınan UFJ ile uluslararası faaliyetleri kuvvetli olan Mitsubishi Tokyo'yu bir araya getirecek olan evlilik MTFG'ın hissedarlardan eleştiri alıyor. Hissedarları tarafından gelecekte finansal pozisyon ve yapılacak yatırımlar konusunda soru yağmuruna tutulan MTFG, UFJ'i yaşadığı finansal krizden kurtarmak için 6.3 milyar dolar yatırım yapmayı planlıyor. MTFG, anlaşmanın bir an önce imzalanmasını ve UFJ'in borçlarının kapatılmasını istiyor.

Deutsche Telekom 2004'ü karlı bitirecek

Almanya'nın telekomünikasyon devi Deutsche Telekom, yaşadığı düşüş döneminden hızla çıkıyor. İkinci üç ayda 1.7 milyar Euro kar açıklayan şirket, yılsonunda karlılığını geçen yıla oranla yüzde 100 büyütmeyi planlıyor. Deutsche Telekom'un CEO'su Kai-Uwe Ricke, 2004'un ilk altı ayında cirolarının geçen yılın aynı dönemine göre yüzde 4.4 artış göstererek 27,2 milyar Euro'ya çıktığını söyledi. 2002 yılında 24.6 milyar Euro ile Avrupa tarihindeki en yüksek zararı açıklayan Deutsche Telekom, 2003 yılında alınan sıkı tasarruf önlemleri ile zararını 1.25 milyar dolara kadar indirmeyi başarmıştı.
