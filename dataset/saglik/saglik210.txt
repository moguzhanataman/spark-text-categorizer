Gaziantep SSK Bölge Hastanesi Başhekimi Opt. Dr. İbrahim Mehmet Cansunar, Çalışma ve Sosyal Güvenlik Bakanı Murat Başesgioğlu'nun sözlü talimatı üzerine, tuvalette doğum yapan ve daha sonra kaldırıldığı hastanede hayatını kaybeden Simge Eneş'in ölümüyle ilgili geniş çaplı soruşturma başlattıklarını söyledi.
Opt. Dr. Cansunar, 20 yaşındaki eşi Simge Eneş'i kaybetmenin üzüntüsünü yaşayan Mehmet Eneş'in, Gaziantep SSK Bölge Hastanesi doktorları İ.H.B, S.A. ve M.Ö'nün cezalandırılmasıyla ilgili olarak Cumhuriyet Başsavcılığı'na başvuruda bulunması üzerine, kendilerinin de olayın sorumluları hakkında yasal işlem başlattığını belirtti.

Olayın geniş çaplı soruşturulması ve bu konudaki sorumluların bulunabilmesi için Bakan Başesgioğlu'ndan sözlü talimat aldıklarını kaydeden Cansunar, şöyle konuştu:

''Eşi Simge Eneş'i kaybeden Mehmet Eneş'in Cumhuriyet Başsavcılığı'na başvurusu üzerine, hastanemizde yapılan tıbbi işlemler ve tedavi sırasında sorumluların eksikliğinin ve kusurunun olup olmadığının tespiti amacıyla inceleme başlatmıştık.

Bugün ise Çalışma ve Sosyal Güvenlik Bakanımız Murat Başesgioğlu'nun bize verdiği sözlü talimatla, incelemeyi geniş çaplı soruşturmaya dönüştürdük. Tüm vatandaşlarımız şundan emin olsunlar ki, kusuru olan kim olursa olsun, gerekli cezaya çarptırılması için gereken her şey yapılacak. Bundan hiç kimsenin şüphesi olmasın.'' Cansunar, soruşturma komisyonunun, olayda adı geçen ve suçlanan tüm görevlilerin ifadesini alacağını, ardından verilecek kararın Çalışma ve Sosyal Güvenlik Bakanlığı'na iletileceğini ve kamuoyuna açıklanacağını sözlerine ekledi. 
