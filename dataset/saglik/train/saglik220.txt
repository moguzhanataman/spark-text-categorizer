Bebeklerin ve çocukların yalancı emzik veya parmak emmesinin normal bir davranış olduğunu belirten Pedodonti Uzmanı Timuçin Arı, "Bebekler parmak emmeye anne karnında başlıyor. Bebeklerin parmak emmesi kendilerini güvende hissetmesini ve dış dünya ile temas etmeyi öğrenmesini sağlıyor" dedi. Diş Hekimi Timuçin Arı, çocukların 2-4 yaşına kadar yalancı emzik ve parmak emme alışkanlığından kendi kendilerine vazgeçeceğini söyledi. 
Bu yaşlarda emme alışkanlığının ortadan kalkmasının çene ve diş yapısına zarar vermeyeceğini ifade eden Arı, "Fakat bazı çocuklar daha ileriki yaşlarda dahi bu alışkanlıklarını sürdürürler. Uzun süre bu alışkanlık devam ederse, daimi kesici dişleri sürdüğünde dişler dışarı doğru eğimli ve üst çene damak kubbesinde darlık görülebilir. Bunun sonucunda dişlerde çapraşıklık olması kaçınılmazdır"diye konuştu. 
